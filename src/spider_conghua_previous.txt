卷第一.國風漢魏六朝上

國風漢魏六朝上

張文潛［注1］云：「《詩》三百篇，雖云婦人女子小夫賤隸所為，要之，非深於文章者不能作。如『七月在野』，至『入我床下』，於七月已下皆不道破，直至十月，方言蟋蟀，非深於文章者能為之邪？」

《漫叟詩話》［注2］云：「《詩》三百篇，各有其旨，傳注之學，多失其本意。而流俗狃［注3］習，至不知處尚多，若『惟桑與梓，必恭敬止』，謂桑梓以人賴其用，故養而成之，莫肯凌踐，則有恭敬之道。父子相與，豈特如人之視桑梓？今乃言父母之邦者必稱桑梓，非也。」

宋子京《筆記》［注4］云：「山東曰朝陽，山西曰夕陽，故《詩》曰：『度其夕陽。』又曰：『梧桐生矣，於彼朝陽。』指山之處耳。後人便用『夕陽忽西流』，然古人亦誤用久矣。」

山谷云：「俞清老作景陶軒，名為未當。詩云：『高山仰止。景行行止。』景，明也；高山則仰之，明行則行之耳。魏、晉間所謂景莊景儉等，從一人差誤，遂相承繆。亦如郡守為一麾也。」

《後山詩話》［注5］云：「子厚謂屈氏《楚詞》，如《離騷》乃效《頌》，其次效《雅》，最後效《風》。」

蔡寬夫《詩話》［注6］云：「秦、漢以前，字書未備，既多假借，而音無反切，平側皆通用。如慶雲卿雲、皋陶咎繇之類，大率如此。詩『瞻彼日月，悠悠我思，道之云遠，曷云能來。』『燕燕於飛，下上其音，之子於歸，遠送於南。』『思』與『來』、『音』與『南』，皆以為協聲。魏、晉間此體猶在，劉越石『握中有白璧，本自荊山璆，惟彼太公望，共此渭濱叟。』潘安仁『位同單父邑，愧無子賤歌，豈敢陋微官，但恐忝所荷』是也。自齊、梁後，既拘以四聲，又限以音韻，故大率以偶儷聲響為工。(元本、徐鈔本、舊鈔本「響」作「病」。)文氣安得不卑弱乎？惟陶淵明、韓退之，時時擺脫世俗拘忌，故棲字與乖字、陽字與清字，皆取其傍韻用，蓋筆力自足以勝之也。」

東坡云：「余讀《文選》［注7］，恨其編次無法，去取失當。齊、梁文章衰陋，而蕭統尤為卑弱，《文選引》斯可見矣。今觀《淵明集》，可喜者甚多，而獨取數首，以知其餘忽遺者多矣。淵明作《閒情賦》，所謂『《國風》好色而不淫』，正使不及《周南》，與屈、宋所陳何異？而統大譏之，此乃小兒強作解事者。劉子玄辨李陵《與蘇武書》，非西漢文，蓋齊、梁間文士擬作者。吾因悟陵與蘇武《贈答》五言詩，亦後人所擬，而統不能辨。李善注《文選》，本末詳備，極可喜。所謂五臣者，真俚儒之荒陋者也，而世以為勝善，亦謬矣。謝瞻《張子房詩》云：『苛慝［注8］暴三殤』，此《禮》所謂『上中下殤』，言暴秦無道，戮及孥［注9］稚也。而乃引『苛政猛於虎，吾父吾子吾夫皆死於是』，謂夫與父為殤，此豈非俚儒之荒陋乎？五臣既陋甚，至於蕭統，亦其流耳。宋玉高唐《神女賦》，自『玉曰唯唯』以前皆賦也，而統謂之序，大可笑也。相如賦首有子虛、烏有、亡是三人論難，豈亦序邪？其餘繆陋不一，亦聊舉其一二耳。」

蔡寬夫《詩話》云：「五言起於蘇武、李陵，自唐以來有此說，雖韓退之亦云然。蘇、李詩世不多見，惟《文選》中七篇耳。世以蘇武詩云：『寒冬十二月，晨起踐凝霜，俯觀江漢流，仰視浮雲翔』，以為不當有江漢之言，或疑其偽。予嘗考之，此詩若答李陵，則稱江漢決非是；然題本不雲答陵，而詩中且言『結髮為夫婦』之類，自非在虜中所作，則安知武未嘗至江漢邪？但注者淺陋，直指為使匈奴時，故人多惑之，其實無據也。《古詩十九首》，或云枚乘作，而昭明不言，李善複以其有『驅車上東門』與『游戲宛與洛』之句，為辭兼東都。然徐陵《玉台》［注10］分『西北有浮雲』以下九篇為乘作，兩語皆不在其中。而『凜凜歲雲暮』『冉冉孤生竹』等別列為古詩，則此十九首，蓋非一人之辭，陵或得其實。且乘死在蘇、李先，若爾，則五言未必始二人也。」

《呂氏童蒙訓》［注11］云：「讀《古詩十九首》及曹子建詩，如『明月入我牗，流光正徘徊』之類，詩皆思深遠而有餘意，言有盡而意無窮也。學者當以此等詩常自涵養，自然下筆不同。」

東坡云：「讀《列女傳》［注12］蔡琰［注13］二詩，其詞明白感慨，類世所傳《木蘭詩》，東京無此格也。建安七子，猶含養圭角，不盡發見，況伯喈女乎？又琰之流離，為在父沒之後。董卓既誅，伯喈乃遇禍。今此詩乃云為董卓所驅虜入胡，尤知其非真也。蓋擬作者疏略，而範曄荒淺，遂載之本傳，可發一笑也。」

蔡寬夫《詩話》云：「《後漢·蔡琰傳》載其二詩，或疑董卓死，邕被誅，而詩敘以卓亂流入胡，為非琰辭。此蓋未嘗詳考於史也。且卓既擅廢立，袁紹輩起兵山東，以誅卓為名，中原大亂，卓挾獻帝遷長安，是時士大夫豈能皆以家自隨乎？則琰之入胡，不必在邕誅之後。其詩首言『逼迫遷舊邦，擁主以自強，海內興義師，共欲誅不祥』，則指紹輩固可見。繼言『中土人脆弱，來兵皆胡羌，(「胡」原作「明」，今據徐鈔本校改。)縱獵圍城邑，所向悉破亡，馬邊懸男頭，馬後載婦女，長驅西入關，逈路險且阻』，則是為山東兵所掠也。其末乃云『感時念父母，哀嘆無窮已』，則邕尚無恙，尤亡疑也。」

山谷云：「凡作賦要須以宋玉、賈誼、相如、子云為師，略依放其步驟，乃有古風。老杜《詠吳生畫》云：『畫手看前輩，吳生遠擅場。』蓋古人於能事不獨求跨時輩，要須前輩中擅場耳。」

《詩眼》云：「建安詩辯而不華，質而不俚，風調高雅，格力遒壯，其言直致而少對偶，指事情而綺麗，得風雅騷人之氣骨，最為近古者也。一變而為晉、宋，再變而為齊、梁。唐諸詩人，高者學陶、謝，下者學徐、庾，惟老杜、李太白、韓退之早年皆學建安，晚乃各自變成一家耳。如老杜『崆峒小麥熟』、『人生不相見』、《新安》、《石壕》、《潼關吏》、《新昏》、《垂老》、《無家別》、《夏日》、《夏夜嘆》，皆全體作建安語。今所存集，第一第二卷中頗多。韓退之『孤臣昔放逐』、《暮行河堤上》、《重雲贈李觀》、《江漢答孟郊》、《歸彭城》、《醉贈張秘書》、《送靈師》、《惠師》，並亦皆此體，但頗自加新奇。李太白亦多建安句法，而罕全篇，多雜以鮑明遠體。東坡稱蔡琰詩，筆勢似建安諸子。前輩皆留意於此，近來學者，遂不講爾。」

《石林詩話》［注14］云：「晉、魏間詩，尚未拘聲律對偶，陸雲相謔之辭，所謂『日下荀鳴鶴，雲間陸士龍』者，乃正為的對。至於『四海習鑿齒，彌天釋道安』之類不一，乃知此體出於自然，不待沈約而後能也。舊嘗不解『四海』『彌天』為何等語，因讀梁惠皎《高僧傳》載習鑿齒與安書云：『夫不終朝而雨六公者，(「夫」原作「天」，今據元本、徐鈔本、舊鈔本校改。)彌天之云也，弘淵源而敷八極者，四海之流也。』故摘其語以為戲爾。晉初學佛者從其師姓，如支遁本姓關，從支謙學，故為支遁。道安以學佛者昔本釋迦為佛師，因請以釋命氏，遂為定制。則釋道安亦其姓也。」宋子京《筆記》云：「古人語有椎拙不可掩者，《樂府》曰：『何以銷憂，惟有杜康。』劉越石［注15］曰：『何其不夢周。』又曰：『夫子悲獲麟，西狩涕孔丘。』雖有意緒，詞亦鈍樸矣。」

蔡寬夫《詩話》云：「晉、宋間詩人，造語雖秀拔，然大抵上下句多出一意，如『魚戲新荷動，鳥散餘花落』，『蟬噪林逾靜，鳥鳴山更幽』之類，非不工矣，終不免此病。其甚乃有一人名而分用之者，如劉越石『宣尼悲獲麟，西狩泣孔丘』，謝惠連『雖好相如達，不同長卿慢』等語，若非前後相映帶，殆不可讀。然要非全美也。唐初，餘風猶未殄，陶冶至杜子美，始淨盡矣。」蔡寬夫《詩話》云：「齊、梁以來，文士喜為樂府辭，然沿襲之久，往往失其命題本意，《烏將八九子》但詠烏，《雉朝飛》但詠雉，《雞鳴高樹巔》但詠雞，大抵類此。而甚有並其題失之者，如《相府蓮》訛為《想夫憐》，《揚婆兒》訛為《楊叛兒》之類是也。蓋辭人例用事，語言不複詳研考，雖李白亦不免此。惟老杜《兵車行》、《悲青阪》、《無家別》等數篇，皆因事自出己意立題，略不更蹈前人陳跡，真豪傑也。」

《石林詩話》云：「池塘生春草，園林變夏禽」，世多不解此語為工，蓋欲以奇求之爾。此語之工，正在無所意，(舊鈔本「所」下有「用」字。)猝然與景相遇，所以成章不假繩削，故非常情之所能到。詩家妙處，當須以此為根本，而思苦言艱者，往往不悟。鐘嶸《詩評》［注16］論之最詳，其略云：『思君如流水，既是即目；(「既是即目」，原作「既是所見則曰」，舊鈔本作「既是即目」，與《詩品》合，今據改正。)高台多悲風，亦惟所見；清晨登隴首，羌無故實；(「羌」原作「若」，今據《詩品》改正。)明月照積雪，非出經史。古今勝語，多非假借，皆由真尋，顏延之、謝莊尤為繁密，於時化之。故大明、大始中，(舊鈔本「大始」作「泰始」。)文章殆同書鈔。近任昉、王元長等，辭不貴奇，競須新事。邇來作者，寖以成俗。遂乃句無虛語，語無虛字，牽聯補衲，蠹［注17］文已甚，自然英特，罕遇其人。』余每愛此言簡切，明白易曉，但觀者未嘗留意耳。自唐以後，既變以律體，固不能無拘窘，然苟大手筆，亦自不妨削鋸於神志之間，斫輪於甘苦之外也。」

卷第二.國風漢魏六朝下

國風漢魏六朝下

《石林詩話》云：「嵇康《幽憤詩》云：『性不傷物，頻致怨憎，昔慚下惠，今愧孫登。』蓋志鐘會之事也。吾嘗讀《世說》，知康乃魏宗室婿，審如此，雖不忤鐘會，亦安能免死邪？康嘗稱阮籍：『口不臧否人物，以為可師。』殊不然。籍雖口不臧否，而作青白眼，亦何以異。籍得全於晉，是早附司馬師，陰托其庇爾。史言『禮法之士，嫉之如仇，賴司馬景王全之。』以此而言，籍非附司馬氏，未必能脫禍也。今《文選》載蔣濟《勸進表》一篇，乃籍所作，籍忍至此，何所不可。籍著論鄙世俗之士，以為猶虱處乎裩［注1］中，籍非委節於司馬裩中乎？余觀康尚不屈於鐘會，肯賣魏而附晉乎？世俗但以跡之近似者取之，概以為嵇、阮，吾每為之太息也。」

《漫叟詩話》云：「曹子建七步詩，世傳『煮豆然豆萁，豆在釜中泣』，一本云『萁向釜下燃，豆在釜中泣』，其工拙淺深，必有以辨之者。」(舊鈔本「以」作「能」。)

宋子京《筆記》云：「左太衝詩：『振衣千仞岡，濯足萬里流。』使人飄飄有世表意，不減嵇康『目送飛鴻』語。」

唐子西《語錄》［注2］云：「三謝詩，靈運為勝，當就《選》中寫出熟讀，自見其優劣也。」又云：「江左諸謝，詩文見《文選》者六人，希逸［注3］無詩，宣遠［注4］、叔源［注5］有詩不工，今取靈運、惠連［注6］、玄暉［注7］詩合六十四篇為三謝詩。是三人者，詩至玄暉語益工，然蕭散自得之趣，亦複少減，漸有唐風矣。於此可以觀世變也。」

《雪浪齋日記》［注8］云：「讀謝靈運詩，知其攬盡山川秀氣。讀退之《南山》詩，頗覺似《上林》、《子虛賦》，才力小者不能到。李長吉［注9］、玉川子［注10］詩，皆出於《離騷》，未可以立談判也。皇甫持正［注11］云：『吟詩未有劉長卿一字。』唐人必甚重長卿，今詩十卷，亦清麗。」

《雪浪齋日記》云：「王逸少於書知變，猶退之於詩知變，則一洗萬古凡馬空也。陶、謝詩所以妙者，由其人品高。王、楊、盧、駱，叫呼炫鬻［注12］以為文耳。」

唐子西《語錄》云：「謝玄暉詩云：『寒城一以眺，平楚正蒼然。』平楚猶平野也。呂延濟乃用『翹翹錯薪，言刈其楚』，謂楚，木叢。便覺意象殊窘。凡五臣之陋類若此。」宋子京《筆記》云：「今人多誤鮑照為鮑昭，李商隱有詩云：『濃烹鮑照葵。』又金陵有人得地中石刻作『鮑照』字。」

潘子真《詩話》［注13］云：「景文殊不知武后時諱照，唐人因以昭名之，事具《昭祠堂記》。」苕溪漁隱曰：「《南史》本傳：鮑照字明遠。」

潘子真《詩話》云：「山谷言：庾子山［注14］『澗底百重花，山根一片雨』，有以盡登高臨遠之趣。《喜晴應詔》，全篇可為楷式，其卒章『有慶兆民同，論年天子萬』，不獨清新，其氣韻尤更深穩。」

潘子真《詩話》云：「《古樂府》云：『東飛伯勞西飛燕，黃姑織女時相見。』予初不曉黃姑為何等語，因讀杜公瞻［注15］所注宗懍撰《荊楚歲時記》［注16］，乃知黃姑即河鼓也，亦猶桑落之語轉呼為索郎也。」

《冷齋夜話》［注17］云：「《古樂府》曰：『繡幕圍春風，耳節朱絲桐。不知理何事，淺立經營中。護惜加窮褲，堤防托守宮。今日牛羊上丘壟，當時近前面發紅。』前輩多全用其語，老杜曰：『意匠慘淡經營中。』李長吉曰：『羅屏繡幕圍春風。』黃魯直［注18］曰：『今日牛羊上丘壟，當時近前左右瞋。』窮褲，漢時語也，今襠褲也。」

王直方《詩話》［注19］云：「《古詩》云：『博山爐中百和香，鬱金蘇合及都梁。』又云：『氍毹［注20］五水香，迷迭及都梁。』案《廣志》：『都梁香出交、廣，形如藿香。迷迭出西域。』魏文帝又有《迷迭賦》，信乎不行一萬里，不讀萬卷書，不可看老杜詩也。」苕溪漁隱曰：「王直方何鹵莽如此！方論《古詩》香事，初不論杜詩，遽云：『信乎不行一萬里，不讀萬卷書，不可看老杜詩。』此語真可發一笑也。」

潘子真《詩話》云：「皮日休云：『梁武帝詩，後牗有朽柳，沈約詩，偏眠船舷邊，疊韻興焉。《詩》曰：螮蝀［注21］在東，又曰：鴛鴦在梁，雙聲興焉。』王玄謨［注22］問謝莊：『何者為雙聲？何者為疊韻？』答曰：『互護為雙聲，磝碻［注23］為疊韻。』當時伏其捷。丁晉公在朱崖，作州郡名配古人姓名等詩及雙聲疊韻，甚有源委。雙聲：『九曲流清泚［注24］，重輪抱祥光。』疊韻：『紫蠟茱萸結，紅綃豆蔻房。』林和靖［注25］有『草泥行郭索，雲木叫鉤輈』，而山谷《效徐庾慢體》云：『翡翠釵梁碧，石榴裙褶紅』，皆疊韻雙聲也，語尤工。」

蔡寬夫《詩話》云：「聲韻之興，自謝莊、沈約以來，其變日多。四聲中又別其清濁，以為雙聲，一韻者以為疊韻。蓋以輕重為清濁爾，所謂『前有浮聲則後有切響』是也。王融《雙聲詩》［注26］云：『園蘅眩紅蘤［注27］，湖荇燁黃華，逈鶴橫淮翰，遠越合雲霞。』以此求之可見。自唐以來，雙聲不複用，而疊韻間有，杜子美『卑枝低結子，接葉暗巢鶯』，白樂天『戶大嫌甜酒，才高笑小詩』之類，皆因其語意所到，輒就成之，要不以是為工也。陸龜蒙輩遂以皆用一音，引『後牖有朽柳，梁王長康強』為始於梁武帝，不知複何所據。所謂蜂腰鶴膝者，蓋又出於雙聲之變，若五字首尾皆濁音，而中一字清，即為蜂腰，首尾皆清音，而中一字濁，即為鶴膝，尤可笑也。」

《學林新編》［注28］云：「《南史·謝莊傳》曰：『王元謨問莊何者為雙聲，何者為疊韻，答曰：互護為雙聲，(「互」今本《南史》作「玄」。)磝碻為疊韻。』某案：古人以四聲為切韻，紐以雙聲疊韻，必以五音為定，蓋謂東方喉聲為木音，西方舌聲為金音，南方齒聲為火音，北方唇聲為水音，中央牙聲為土音也。雙聲者，同音而不同韻也。疊韻者，同音而又同韻也。互護同為唇音，而二字不同韻，故謂之雙聲。磝碻同為牙音，而二字又同韻，故謂之疊韻。若仿佛、熠耀、騏驥、慷慨、咿喔、霢［注29］霂，皆雙聲也。若侏儒、童蒙、崆峒、巃嵷、螳螂、滴瀝，皆疊韻也。《廣韻》曰：『章灼、良略是雙聲，灼略、章良是疊韻。』又曰：『廳剔、靈歷是雙聲，剔歷、廳靈是疊韻。』舉此例，則諸音皆是，此而紐之，(此二句舊鈔本作「則諸音皆由此而繹之」。)可以定矣。沈存中論詩之用字曰：『幾家村草裏，吹笛隔江聞。幾家、村草、吹笛、隔江，皆雙聲也。』某案：村字是唇音，草字是齒音，吹字是唇音，笛字是齒音，此非同音字，不可謂之雙聲也。存中又曰：『月影侵簪冷，江光逼履清。侵簪、逼履，皆疊韻也。』某案：侵字是唇音，簪字是齒音，逼字是唇音，履字是舌音，既非同音字，而逼履二字又不同韻，不可謂之疊韻也。某案李群玉詩曰：『方穿詰曲崎嶇路，又聽鉤輈格磔聲。』詰曲、崎嶇，乃雙聲也，鉤輈、格榤，乃疊韻也。」

《漫叟詩話》云：「東坡作《吃語詩》：『江幹高居堅關扃，耕犍躬駕角挂經。孤航系舸菰茭隔，(舊鈔本「航」作「觥」。)笳鼓過軍雞狗驚。解襟顧影各箕踞，擊劍高歌幾舉觥。荊笄供膾愧攪聒，乾鍋更戛甘瓜羹。』山谷亦有戲題云：『逍遙近道邊，憩息慰憊懣。晴暉時晦明，謔語諧讜論。草萊荒蒙蘢，室屋壅塵坌。僮僕侍逼側，涇渭清濁混。』二老亦作詩戲邪？」苕溪漁隱曰：「東坡後又有《吃語詩》一篇，謂此為一字詩，『故居劍閣隔錦官』者是也。」

《石林詩話》云：(舊鈔本此下有「蜀人見物驚異，輒曰噫嘻，李白作《蜀道難》因用之。汾晉之間，尊者呼左右曰咄，左右必曰喏。」一段三十五字。)「劉貢甫［注30］以司空圖［注31］詩中(舊鈔本「詩中」作「已用」。)咄喏二字，辨《晉書》［注32］所載石崇［注33］豆粥咄嗟(舊鈔本有「而辦」二字。)為誤。以喏為嗟，非也。孫楚詩有『三命皆有極，(此句原作「孫楚［注34］詩自有三本皆有極」，今據舊鈔本校改。孫楚《征西官屬送於陟陽候作詩》正作「三命皆有極」。)咄嗟不可保』之語，此又豈是以喏為嗟？古今語言，固自各出於一時，本不與後世相通者。咄嗟皆聲也，自晉以前，未見有言咄喏，(舊鈔本「咄喏」作「咄咄者」。)殷浩［注35］所謂『咄咄逼人』，蓋拒物之聲，嗟乃嘆聲，咄嗟猶言呼吸，疑晉人一時話，故孫楚亦云耳。」(舊鈔本此下有「苕溪漁隱曰：『蘇子瞻蜀人也，作《後赤壁賦》云：「嗚呼噫嘻，我知之矣。」《洞庭春色賦》云：「嗚呼噫嘻，吾言誇矣。」皆用蜀語。』」一段四十三字。)

《雪浪齋日記》云：「為詩：欲詞格清美，當看鮑照、謝靈運；渾成而有正始以來風氣，當看淵明；欲清深閒淡，當看韋蘇州、柳子厚、孟浩然、王摩詰、賈長江；欲氣格豪逸，當看退之、李白；欲法度備足，當看杜子美；欲知詩之源流，當看《三百篇》及《楚詞》、漢、魏等詩。前輩云：『建安才六七子，開元數兩三人。』前輩所取，其難如此。予嘗與能詩者論書止於晉，而詩止於唐。蓋唐自大歷以來，詩人無不可觀者，特晚唐氣象衰苶耳。」

《後山詩話》云：「余以古文為三等：周為上，七國次之，漢為下。周之文雅，七國之文壯偉，其失騁。漢之文華瞻，其失緩。東漢而下無取焉。」

卷第三.五柳先生上

五柳先生［注1］上

東坡云：「世傳桃源事，多過其實。考淵明所記，止言先世避秦亂來此，則漁人所見，似是其子孫，非秦人不死者也。又云『殺雞作食』，豈有仙而殺者乎？舊說南陽有菊水，水甘而芳，居民三十餘家，飲其水皆壽，或至百二三十歲。蜀青城山老人村有五世孫者，道極嶮遠，生不識鹽醯［注2］，而溪中多枸杞根如龍蛇，飲其水，故壽，近歲道稍通，漸能致五味，而壽亦益衰。桃源蓋此比也。使武陵太守得而至焉，則已化為爭奪之場久矣。常意天壤之間，若此者甚眾，不獨桃源。」苕溪漁隱曰：「東坡此論，蓋辨証唐人以桃源為神仙，如王摩詰、劉夢得、韓退之作《桃源行》是也。惟王介甫［注3］作《桃源行》，與東坡之論暗合，今具載其詞云：『望夷宮中鹿為馬，秦人半死長城下，避世不獨商山翁，亦有桃源種桃者。此來種桃經幾春，採花食實枝為薪，兒孫生長與世隔，雖有父子無君臣。漁郎漾舟迷遠近，花間相見驚相問，世上惟知古有秦，山中豈料今為晉。聞道長安吹戰塵，春風回首一沾巾，重華一去寧複得，天下紛紛經幾秦。』洪駒父［注4］云：『桃源非神仙，予素知狀，此來見東坡《和淵明桃源詩序》，論其非神仙，暗與人意合。』其敢妄言如此，豈非預先偷子一聯詩乎。」

《高齋詩話》［注5］云：「荊公《桃源行》云：『望夷宮中鹿為馬，秦人半死長城下。』指鹿為馬，乃二世事，而長城之役，(「役」原誤作「後」，今據元本校改。)乃始皇也。又指鹿事不在望夷宮中，荊公此詩，追配古人，惜乎用事失照管，為可恨耳。」

唐子西《語錄》云：「唐人有詩云：『山僧不解數甲子，一葉落知天下秋。』及觀元亮詩云：『雖無紀歷志，四時自成歲。』便覺唐人費力。如《桃源記》言：『尚不知有漢，無論魏、晉。』可見造語之簡妙。蓋晉人工造語，而元亮其尤也。」

山谷云：「東坡在潁州時，因歐陽叔弼［注6］讀《元載傳》［注7］，嘆淵明之絕識，故作詩云：『淵明求縣令，本緣食不足，束帶向督郵，小屈未為辱，翻然賦《歸去》，豈不念窮獨，重以五斗米，折腰營口腹。如何元相國，(元本、徐鈔本、舊鈔本「如何」作「雲何」。)萬鐘不滿欲，胡椒銖兩多，安用八百斛，以此殺其身，何翅抵鵲玉。往者不可悔，(「悔」原作「侮」，今據元本、徐鈔本、舊鈔本校改。)吾其反自燭。』淵明隱約慄里、柴桑之間，或飯不足也。顏延年送錢二十萬，即日送酒家，與蓄積不知紀極，至藏胡椒八百斛者，相去遠近，豈直睢陽蘇合彈與蜣蜋糞丸比哉？」韓子蒼［注8］云：「以《淵明傳》及詩考之，自庚子歲始作建威參軍，由參軍為彭澤令，遂棄官歸，是歲乙巳，凡為吏者六歲，故云『疇昔居上京，六載去還歸。』然淵明乙巳歲三月尚為參軍，十一月去彭澤，而云『家貧耕植不足自給』，何也？傳言：『淵明以郡遣督郵至，即日解印綬去。』而淵明《自序》以程氏妹喪去奔武昌。余觀此士，既以違己交病，又愧役於口腹，意不欲仕久矣，及因妹喪即去，蓋其孝友如此。世人但以不屈於州縣吏為高，故以因督郵而去。此士識時委命，其意固有在矣，豈一督郵能為之去就哉？躬耕乞食，且猶不恥，而恥屈於督郵，必不然矣。」東坡云：「孔子不取微生高，孟子不取於陵仲子，惡其不情也。陶淵明欲仕則仕，不以求之為嫌；欲隱則隱，不以去之為高；飢則扣門而乞食，飽則雞黍以迎客：古今賢之，貴其真也。」苕溪漁隱曰：「余嘗三複斯言，可謂至論。而《冷齋夜話》［注9］輒竄易其語，雜以漢高帝之事，決非東坡議論也。吾故表而出之。」

東坡云：「餘舊好誦陶潛《歸去來》，嘗患其不入音律，近輒微加增損，作《般涉調哨遍》，雖微改其詞，而不改其意，請以《文選》及本傳考之，方知字字背非創入也。詞曰：『為米折腰，因酒棄家，身口交相累。歸去來，誰不遣君歸，覺從前俱非今是。露未晞，征夫指予歸路，門前笑語喧童稚。嗟舊菊都荒，新松暗老，吾年今已如此。但小窗容膝，閉柴扉，策杖看孤雲暮鴻飛，雲出無心，鳥倦知還，本非有意。噫歸去來兮，我今忘我兼忘世。親戚無浪語，琴書中有真味。(舊鈔本無「中」字。)步翠麓崎嶇，泛清溪窈窕，涓涓暗谷流春水。觀草木欣榮，幽人自感，吾生行且休矣。念寓形宇內複幾時，不自覺，皇皇欲何之。委吾心，去留誰計。神仙知在何處，富貴非吾志。但知臨水登山，嘯詠自引，壺觴自醉，此生天命更奚疑。且乘流遇坎還止。』」

東坡云：「陶潛詩：『採菊東籬下，悠然見南山。』採菊之次，偶然見山，初不用意，而景與意會，故可喜也。今皆作『望南山』。杜子美云：『白鷗沒浩蕩，萬里誰能馴。』蓋滅沒於煙波間耳，而宋敏求謂予云：『鷗不解沒，改作波字。』二詩改此兩字，覺一篇神氣索然也。」《冷齋夜話》云：「老杜『白鷗波沒蕩』，今誤作『浩蕩』，非惟無氣，亦分外閒置波字。」苕溪漁隱曰：「《禽經》［注10］云：『鳧善浮，鷗善沒。』以沒字易波字，則東坡之言益有理。冷齋以沒字易浩字，其理全不通。浩蕩謂煙波也，今雲波沒蕩，亦不成語，此言無足取。」《雞肋集》［注11］云：「詩以一字論工拙，如『身輕一鳥過』，『身輕一鳥下』，過與下，與疾與落，每變而每不及，易較也。如魯直之言，猶碔砆之於美玉是也。然此猶在工拙精粗之間，其致思未失也。記在廣陵日，見東坡云：『陶淵明意不在詩，詩以寄其意耳。採菊東籬下，悠然望南山，則既採菊又望山，意盡於此，無餘蘊矣，非淵明意也。採菊東籬下，悠然見南山，則本自採菊，無意望山，適舉首而見之，故悠然忘情，趣閒而景遠，此未可於文字精粗間求之，以比碔砆［注12］美玉不類。』」

蔡寬夫《詩話》云：「『採菊東籬下，悠然見南山。』此其閒遠自得之意，直若超然邈出宇宙之外。俗本多以見字為望字，若爾，便有褰［注13］裳濡足之態矣。乃知一字之誤，害理有如是者，《淵明集》世既多本，校之不勝其異，有一字而數十字不同者，不可概舉，若『只雞招近局』，或以局為屬，雖於理似不通，然恐是當時語。『我土日以廣』，或以土為志，於義亦兩通，未甚相遠。若此等類，縱誤，不過一字之失，如見與望，則並其全篇佳意敗之，此校書者不可不謹也。」

東坡云：「『平疇交晚風，良苗亦懷新。』非古之耦耕植杖者不能道此語，非予之世農，亦不能識此語之妙也。」東坡云：「《乞食詩》云：『銜戢如何謝，冥報以相貽。』淵明得一食，至欲以冥謝主人，哀哉哀哉，此大類丐者口頰也。非獨餘哀之，舉世莫不哀之也。飢寒常在身前，功名常在身後，二者不相待，此士之所以窮也。《讀史述九章》，夷齊、箕子，蓋有感而云，去之五百餘載，吾猶識其意也。《詠二疏》詩，淵明未嘗出，二疏既出而知返，其志一也。或以謂既出而返，如從病得愈，其味勝於初不病，此或者顛倒見耳。(元本、舊鈔本「或者」作「惑者」，「或」「惑」古通。)《飲酒詩》云：『客養千金軀，臨化消其寶。』寶不能過軀，軀化則寶亡矣。人言靖節不知道，吾不信也。」

《冷齋夜話》云：「李格非善論文章，嘗曰：『諸葛孔明《出師表》、劉伶《酒德頌》、陶淵明《歸去來詞》、李令伯［注14］《乞養親表》，皆沛然如肝肺中流出，殊不見斧鑿痕。』是數君子在後漢之末，兩晉之間，初未嘗欲以文章名世，而其詞意超邁如此，是知文章以氣為主，氣以誠為主。老杜詩過人，在誠實耳。誠實著見，學者多不曉，如玉川子《醉詩》：『昨夜村飲歸，健倒三四五，摩挲青莓菩，莫嗔驚著汝。』又荊公《扇詩》云：『玉斧修成寶月團，月邊仍有女乘鸞，青冥風露非人世，鬢亂釵橫特地寒。』」

山谷云：「陶淵明《責子詩》曰：『白發被兩鬢，肌膚不複實。雖有五男兒，總不好紙筆：阿舒已二八，懶惰故無匹；阿宣行志學，而不愛文術；雍端年十三，不識六與七；通子垂九齡，但覓梨與慄。天運苟如此，且進杯中物。』觀淵明此詩，想見其人慈祥戲謔可觀也。俗人便謂淵明諸子皆不慧，而淵明愁嘆見於詩耳。」又云：「杜子美詩：『陶潛避俗翁，未必能達道。觀其著詩篇，頗亦恨枯槁。達生豈是足，(舊鈔本「是」作「自」。)默識蓋不早。生子賢與愚，何其挂懷抱。』子美困頓於山川，蓋為不知者詬病，以為拙於生事，又往往譏議宗文、宗武失學，故聊解嘲耳，其詩名曰《遣興》，可解也。俗人便為譏病淵明，所謂癡人前不得說夢也。」《遯齋閒覽》［注15］云：「六一居士推重陶淵明《歸去來》，以為江左高文，當世莫及。涪翁云：『顏、謝之詩，可謂不遺爐錘之功矣；然淵明之牆數仞，而不能窺也。』東坡晚年，尤喜淵明詩，在儋耳遂盡和其詩。荊公在金陵，作詩多用淵明詩中事，至有四韻詩全使淵明詩者。又嘗言其詩有奇絕不可及之語，如『結廬在人境，而無車馬喧，問君何能爾，心遠地自偏』，由詩人以來，無此句也。然則淵明趣向不群，詞彩精拔，晉、宋之間，一人而已。」苕溪漁隱曰：「荊公詩云：『先生歲晚事田園，魯叟遺書廢討論。問訊桑麻憐已長，案行松菊喜猶存。農人調笑追尋壑，稚子歡呼出候門。遙謝載醪祛惑者，吾今欲辨已忘言。』所謂四韻全使淵明詩者，即此詩是也。」

《石林詩話》云：「魏、晉間人詩，大抵專工一體，如侍宴、從軍之類，故後來相與祖習者，亦但因所長而取之耳。謝靈運《擬鄴中七子》與江淹［注16］《雜擬》是也。梁鐘嶸作《詩品》，皆云：『某人詩出於某人。』亦以此為然。論陶淵明乃以為出應璩，此語不知其所據。應璩詩不多見，惟《文選》載其《百一詩》一篇，所謂『下流不可處，君子慎厥初』者，與陶詩了不相類。五臣注引《文章錄》云：『曹爽多違法度，璩作詩以刺在位，若百分有補於一者。』(舊鈔本「若」上有「意」字。)淵明正以脫略世故，超然物外為適，顧區區在位者，何足概其心哉？且此老何嘗有意欲以詩自名，而追取一人而模效之？此乃當時文士與進取而爭長者所為，何期此老之淺，蓋嶸之陋也。江淹《擬湯惠休詩》：『日暮碧雲合，佳人殊未來。』古今以為佳句，然謝靈運『圓景早已滿，佳人猶未適』，謝玄暉『春草秋更綠，公子未西歸』，即是此意。嘗怪兩漢間所作騷文，初未嘗有新語，直是句句規模屈、宋，但換字不同耳。至晉、宋以後，詩人之辭，其弊亦然。若是，雖工亦何足道。蓋當時祖習，共以為然，故未有譏之者耳。」山谷云：「『正賴古人書』，『正爾不能得』，『正宜委運去』，皆當時語，而或者改作『上賴古人書』，『止爾不能得』，甚失語法。又《述酒詩》一篇，有其義而亡其辭，似是讀異書所作，其中多不可解。獨『羊勝喪其身』，當是『羋［注17］勝』，羊勝、白公也，諸梁、葉公也。」

韓子蒼云：「陳述古《題述酒詩後》云：『意不可解，恐其讀異書所為也。』余反複之，見『山陽舊國』之句，蓋用山陽公事，疑是義熙以後有所感而作也，故有『流淚抱中嘆，平王去舊京』之語，淵明忠義如此。今人或謂淵明所題甲子，不必皆義熙後，此亦豈足論淵明哉！唯其高舉遠蹈，不受世紛，(舊鈔本「紛」作「氛」。)而至於躬耕乞食，其忠義亦足見矣。」

《陶淵明集》［注18］云：「《文選》五臣注《辛丑歲七月赴假還江陵夜行塗中詩》云：『淵明詩，晉所作者皆題年號，入宋所作，但題甲子而已，意者恥事二姓，故以異之。』思悅考淵明之詩，有以題甲子者，始庚子，距丙辰，凡十七年間只九首耳，皆晉安帝時所作也。中有《乙巳歲三月為建威參軍使節都經前溪作》，此年秋乃為彭澤令，在官八十餘日，即解印綬，賦《歸去來兮辭》。後一十六年庚申，晉禪宋，恭帝元熙二年也。蕭德施［注19］《淵明傳》曰：『自宋高祖王業漸隆，不複肯仕。』於淵明出處，得其實矣。寧容晉未禪宋前二十年，輒恥事二姓，所作詩但題甲子而自取異哉？矧［注20］詩中又無有標晉年號者，其所題甲子，蓋偶記一事耳。後人類而次之，亦非淵明之意也。」

山谷云：「寧律不諧而不使句弱，用字不工不使語俗，此庾開府之所長也。然有意於為詩也。至於淵明，則所謂不煩繩削而自合者。雖然，巧於斧斤者，多疑其拙；窘於檢括者，輒病其放。孔子曰：『寧武子其智可及也，其愚不可及也。』淵明之拙與放，豈可為不知者道哉？道人曰：『如我按指，海印發光，汝暫舉心，塵勞先起。』說者曰：『若以法眼觀，無俗不真；若以世眼觀，無真不俗。』淵明之詩，要當與一丘一壑者共之耳。」

卷第四.五柳先生下

五柳先生下

東坡云：「古之詩人有擬古之作矣，未有追和古人者也，追和古人，則始於東坡。吾於詩人無所甚好，獨好淵明之詩。淵明作詩不多，然其詩質而實綺，臒［注1］而實腴，自曹、劉、鮑、謝、李、杜諸人，皆莫及也。吾前後和其詩凡百有九篇，至其得意，自謂不甚愧淵明。然吾之於淵明，豈獨好其詩也哉？如其為人，實有感焉。淵明臨終疏告儼等：『吾少而窮苦，每以家弊，東西游走。性剛才拙，與物多忤。自量為己，必貽俗患，僶俛［注2］辭世，使汝等幼而飢寒。』淵明此語，蓋實錄也。吾真有此病而不蚤自知，半世出仕，以犯大患，此所以深愧淵明，欲以晚節師範其萬一也。」

《詩眼》云：「東坡《和貧士詩》云：『夷齊恥周粟，高歌誦虞軒，祿產彼何人，能致綺與園？古來避世士，死灰或餘煙。末路益可羞，朱墨手自研。淵明初亦仕，弦歌本誠言，不樂乃徑歸，視世嗟獨賢。』此詩言夷、齊自信其去，雖武王、周、召不能挽之使留；若四皓自信其進，雖祿、產之聘亦為之出；蓋古人無心於功名，信道而進退，舉天下萬世之是非，不能回奪伯夷之非武王，綺、園之從祿、產，自合為世所笑，不當有名。偶然聖賢辨論之於後，乃信於天下，非其始望，故其名之傳，如死灰之餘煙也。後世君子，既不能以道進退，又不能忘世俗之毀譽，多作文以自明其出處，如《答客難》、《解嘲》之類皆是也。故曰『朱墨手自研』。韓退之亦云：『朱丹自磨研。』若『淵明初亦仕，弦歌本誠言』，蓋無心於名，雖晉末亦仕，合於綺、園之出；其去也，亦不待以微罪行，『不樂乃徑歸』，合於夷、齊之去；其事雖小，其不為功名累其進退蓋相似。使其易地，未必不追蹤二子也。東坡作文，工於命意，必超然獨立於眾人之上，非如昔人稱淵明以退為高耳，故又發明如此。」

王直方《詩話》云：「紹聖［注3］間，山谷見東坡《和飲酒詩》，讀至『前山正可數，後騎且勿驅』，云：『此老未死在。』又云：『東坡在揚州《和飲酒詩》，只是如己所作，至惠州《和歸田園》六首，乃與淵明無異。』」

《冷齋夜話》云：「東坡在惠州，盡和淵明詩，魯直在黔南聞之，作詩曰：『子瞻謫嶺南，時宰欲殺之。飽吃惠州飯，細和淵明詩。彭澤千載人，子瞻百世士。出處雖不同，風味乃相似。』後遷儋耳，久之，天下哄傳子瞻已仙去矣。又七年北歸，時章敦丞相方貶雷州，東坡歸至南昌，太守葉祖洽曰：『世傳端明已游道山，今尚爾游戲人間邪？』坡曰：『途中見子厚，故返回耳。』」

蔡寬夫《詩話》云：「淵明詩，唐人絕無知其奧者，惟韋蘇州、白樂天嘗有效其體之作，而樂天去之亦自遠甚。大和後，風格頓衰，不特不知淵明而已。然薛能［注4］、鄭谷［注5］乃皆自言師淵明，能詩云：『李白終無敵，陶公固不刊。』穀詩云：『愛日滿階看古集，只應《陶集》是吾師。』」《冷齋夜話》云：「東坡嘗云：『淵明詩，初視若散緩，熟視有奇趣。』如曰：『日暮巾柴車，路暗光已夕，歸人望煙火，稚子候簷隙。』又曰：『採菊東籬下，悠然見南山。』又曰：『靄靄遠人村，依依墟里煙，犬吠深巷中，雞鳴桑樹巔。』大率才高意遠，則所寓得其妙，遂能如此。如大匠運斤無斧鑿痕，不知者疲精力，至死不悟。如曰：『一千里色中秋月，十萬軍聲半夜潮。』又曰：『蝴蝶夢中家萬里，子規枝上月三更。』又曰：『深秋簾幕千家雨，落日樓台一笛風。』皆寒乞相，一覽便盡，初如秀整，熟視無神氣，以其字露也。東坡作對則不然，如曰：『山中老宿依然在，案上《楞嚴》已不看』之類，更無齟齬之態，細味之，對偶親的而字不露也，此其得淵明之遺意耳。」

《詩眼》云：「《貧士詩》云：『九十行帶索，飢寒況當年。』近一名士作詩云：『九十行帶索，榮公老無依。』余謂之曰：『陶詩本非警策，因有君詩，乃見陶之工。』或譏餘貴耳賤目，後錯舉兩聯，人多不能辨其孰為陶孰為今詩也，則為解曰：榮啟期事，近出《列子》，不言榮公可知，九十則老可知，行帶索則無依可知，五字皆贅也。若淵明意，謂至於九十，猶不免行而帶索，則自少壯至於長老，其飢寒艱苦宜如此，窮士之所以可深悲也。此所謂『君子於其言，無所苟而已』矣，古人文章，必不虛設耳。」

東坡云：「『秋菊有佳色，裛露掇其英。泛此忘憂物，遠我遺世情。一觴雖獨進，杯盡壺自傾。日入群動息，歸鳥趨林鳴。笑傲東軒下，聊複得此生。』靖節以無事為得此生，則見役於物者，非失此生邪。」韓子蒼云：「往在京口，為曾公卷題採菊圖：『九日東籬採落英，白衣遙見眼能明，向令自有杯中物，一段風流可得成。』蔡天啟［注6］屢哦此詩，以為善。然余嘗謂古人寄懷於物而無所好，然後為達。況淵明之真，其於黃花直寓意耳，至言飲酒適意，亦非淵明極致，向使無酒，但悠然見南山，其樂多矣，遇酒輒醉，醉醒之後，豈知有江州太守哉？當以此論淵明。」東坡云：「陶潛詩：『但恐多謬誤，君當恕醉人。』此未醉時說也，若已醉，何暇憂誤哉？然世人言醉時是醒時語，此最名言。張安道［注7］飲酒，初不言盞，數與劉潛［注8］、石曼卿［注9］飲，但言當飲幾石而已。歐公［注10］盛年時能飲百盞，然常為安道所困。聖俞［注11］亦能百許盞，然醉輒高叉手而語彌溫謹，此亦知所不足而勉之，非善飲者。善飲者，淡然與平時無少異。若僕者，又何其甚，飲一盞而醉，醉味與數君何異，亦無所羨耳。」

張文潛云：「陶元亮雖嗜酒，家貧不能常飲酒，而況必飲美酒乎？其所與飲，多田野樵漁之人，班坐林間，所以奉身而悅口腹者，蓋略矣。白樂天亦嗜酒，其家釀黃醅者，蓋善酒也。又每飲酒，必有絲竹僮妓之奉。洛陽山水風物甲天下，其所與游，如裴度、劉禹錫之徒，皆一時名士也。夫欲為元亮，則窘陋而難安；欲為樂天，則備足而難成。吳德仁［注12］居二人之間，真率僅似陶，而奉養略如白，其放達則並有之，豈非賢哉。」

《石林詩話》云：「晉人多言飲酒，有至沉醉者，此未必意真在於酒，蓋方時艱難，人各懼禍，惟托於醉，可以粗遠世故。蓋陳平、曹參以來用此策，《漢書》記陳平於劉、呂未判之際，日飲醇酒，戲婦人，是豈真好飲邪？曹參雖與此異，然方欲解秦之煩苛，付之清淨，以酒杜人，是亦一術。不然，如蒯通輩無事而獻說者，且將日走其門矣。流傳至嵇、阮、劉伶之徒，遂全欲用此為保身之計。此意惟顏延年知之，故《五君詠》云：『劉伶善閉關，懷情滅聞見，韜精日沉飲，誰知非荒宴。』如是，飲者未必劇飲，醉者未必真醉也。後世不知此，凡溺於酒者，往往以嵇、阮為例，濡首腐脅，亦何恨於死邪。」《類苑》［注13］云：「石曼卿喜豪飲，與布衣劉潛為友。嘗倅海州，潛訪之，劇飲，中夜，酒欲竭，有醋斗餘，乃傾入酒中並飲之。明日，酒醋俱盡，每與客痛飲，露髮跣足，著械而坐，謂之囚飲。坐木杪，謂之巢飲。以槁［注14］束之，引首出飲，複就束，謂之鱉飲。廨［注15］後為一庵，常臥其間，名之曰捫虱庵。」苕溪漁隱曰：「東坡詩云：『試問高吟三十韻，何如低唱兩三杯。』世傳陶穀買得黨太尉故妓，取雪水烹團茶，謂妓曰：『黨家應不識此。』妓曰：『彼粗人安得有此景，但能銷金帳下，淺斟低唱，飲羊羔兒酒耳。』陶愧其言。如曼卿喜豪飲，亦大粗俗，了無風味，是豈知人間有此景哉？」

東坡云：「俗傳書生入官庫，見錢不識，或怪而問之，生曰：『固知其為錢，但怪其不在紙裹中耳。』予偶讀淵明《歸去來詞》云：『幼稚盈室，瓶無儲粟。』乃知俗傳，信而有証。使瓶有儲粟，亦甚微矣，此翁平生只於瓶中見粟也邪。馬後見大練，乃以為異物。晉惠帝問飢民何不食肉糜。細思之，皆一理也。永叔常言：『孟郊詩云：鬢邊雖有絲，不堪織寒衣。就使堪織，(「織」原作「識」，元本、徐鈔本作「織」，今據校改。)能得多少，聊為好事者一笑。』」

《遯齋閒覽》云：「《文選》有文通《擬古詩》三十首，如《擬休上人閨情詩》云：『日暮碧雲合，佳人殊未來。』今人遂用為休上人詩故事。又《擬陶淵明歸田園詩》云：『種禾在東皋，苗生滿阡陌。』今此詩亦收在《陶淵明集》中，皆誤也。」韓子蒼云：「《田園》六首，末篇乃序行役，與前五首不類。今俗本乃取江淹『種苗在東皋』為末篇，東坡亦因其誤和之，陳述古本止有五首，予以為皆非也。當如張相國本題為《雜詩》六首。江淹《雜擬詩》亦頗似之，但《擬淵明詩》『開徑望三益』，此一句為不類。故人張子西向餘如此說，餘亦以為不然。淹之比淵明情致，徒效其語，乃取《歸去來》句以充入之，固應不類。予觀古今詩人，惟韋蘇州得其清閒，尚不得其枯淡；柳州獨得之，但恨其少遒爾。柳州詩不多，體亦備眾家，惟效陶詩是其性所好，獨不可及也。」

《西清詩話》［注16］云：「淵明意趣真古，清淡之宗。詩家視淵明，猶孔門視伯夷也。其集屢經諸儒手校，然有《問來使篇》，世蓋未見，獨南唐與晁文元家二本有之，詩云：『爾從山中來，一作「南山來」。早晚發天目。我屋南窗下，今生幾叢菊。薔薇葉已抽，秋一作「春」。蘭氣當馥。歸去來山中，山中酒應熟。』李太白《潯陽感秋詩》：『陶令歸去來，田家酒應熟。』其取諸此云。」苕溪漁隱曰：「淵明有云：『餘家貧，耕植不足以自給，幼稚盈室，瓶無儲粟，生生所資，未見其術。』三複此語，真餘之實錄也。餘投閒二十載，生事素微，食指既眾，家日益貧。退之詩云：『時命雖乖心轉壯，技能虛富家逾窘。』亦似為餘發，時時哦之，不覺失笑。余嘗有詩云：『壯圖鵬翼九萬里，末路羊腸百八盤。』蓋言老而多艱耳。」

《後山詩話》云：「鮑照之詩，華而不弱。陶淵明之詩，切於事情，但不文耳。」

卷第五.李謫仙

李謫仙

六一居士［注1］云：「『落日欲沒峴山西，倒著接蘺花下迷，襄陽女兒齊拍手，大家齊唱《白銅鞮》。』此常言也。至於『清風明月不用一錢買，玉山自倒非人推』，然後見太白之橫放。所以驚動千古者，固不在此乎？」

呂氏《童蒙訓》云：「如『曉月出天山，蒼茫雲海間，長風一萬里，吹度玉門關』，及『沙墩至梁苑，二十五長亭，大舶夾雙櫓，中流鵝鸛鳴』之類，皆氣蓋一世。學者能熟味之，自然不褊淺矣。」《詩眼》云：「山谷言，學者若不見古人用意處，但得其皮毛，所以去之更遠。如『風吹柳花滿店香』，若人複能為此句，亦未是太白。至於『吳姬壓酒勸客嘗』，壓酒字他人亦難及。『金陵子弟來相送，欲行不行各盡觴』，益不同。『請君試問東流水，別意與之誰短長』，至此乃真太白妙處，當潛心焉。故學者先以識為主，禪家所謂正法眼，直須具此眼目，方可入道。」

《西清詩話》云：「太白歷見司馬子微［注2］、謝自然［注3］、賀知章，或以為可與神游八極之表，或以為謫仙人，其風神超邁英爽可知。後世詞人狀者多矣，亦間於丹青見之，俱不若少陵『落月滿屋梁，猶疑照顏色』。熟味之，百世之下，想見風採，此與李太白傳神詩也。」

東坡云：「唐末五代，文章衰陋，詩有貫休［注4］，書有亞棲［注5］，村俗之氣，大率相似。如蘇子美家收張長史書云：『隔簾歌已俊，對坐貌彌精。』語既凡惡，而字法真亞棲之流。近見曾子固編《太白集》，自云頗獲遺亡，如《贈懷素草書歌》及《笑矣乎》數首，皆貫休已下詞格。二人皆號有識者，故深可怪。白樂天《贈徐凝》、韓退之《贈賈島》之類，皆世俗無知者所托，不足多怪。」山谷云：「《太白集》中《長幹行》二篇，『妾發初覆額』，真太白作也。『憶妾深閨裏』，李益尚書作也，所謂『癡妬尚書李十郎』者也；詞意亦清麗可喜，亂之太白詩中，亦不甚遠。大儒曾子固刊定，亦不能別也。太白豪放，人中鳳凰麒麟，譬如生富貴人，雖醉著瞑暗啽囈中作無義語，終不作寒乞聲耳。今太白詩中謬入他人作者，略有十之二三，欲刪正者，當用吾言考之。」

蔡寬夫《詩話》云：「太白之從永王璘，世頗疑之，《唐書》載其事甚略，亦不為明辨其是否。獨其詩《自序》云：『半夜水軍來，潯陽滿旌旃。空名適自誤，迫脅上樓船。從賜五百金，棄之若浮煙。辭官不受賞，翻謫夜郎天。』然太白豈從人為亂者哉？蓋其學本出從橫，以氣俠自任，當中原擾攘時，欲藉之以立奇功耳。故其《東巡歌》有『但用東山謝安石，為君談笑靜胡沙』之句，至其卒章乃云：『南風一掃胡塵靜，西入長安到日邊。』亦可見其志矣。大抵才高意廣，如孔北海之徒，固未必有成功；而知人料事，尤其所難。議者或責以璘之猖獗，而欲仰以立事，不能如孔巢父、蕭穎士察於未萌，斯可矣；若其志，亦可哀已。」

蘇子由云：「李白詩類其為人，俊發豪放，華而不實，好事喜名，不知義理之所在也。語用兵，則先登陷陣，不以為難；語游俠，則白晝殺人，不以為非：此豈其誠能也。白始以詩酒奉事明皇，遇讒而去，所至不改其舊。永王將據江淮，白起而從之不疑，遂以放死。今觀其詩固然。唐詩人李、杜稱首，今其詩皆在，杜甫有好義之心，白所不及也。漢高祖歸豐沛作歌曰：『大風起兮雲飛揚，威加海內兮歸故鄉，安得猛士兮守四方。』高帝豈以文字高世者，帝王之度固然，發於中而不自知也。白詩反之曰：『但歌大風雲飛揚，安用猛士守四方。』其不識理如此。老杜贈白詩有『重典細論文』之句，謂此類也哉。」

東坡云：「『湘中老人讀黃老，手援紫藟［注6］坐碧草，春至不知湘水深，日暮忘卻巴陵道。』唐末有人見作是詩者，詞氣殆是李謫仙。予都下見有人攜一紙文書，字則顏魯公也，墨跡如未幹，紙亦新健，其詩曰：『朝披夢澤雲，笠釣青茫茫。』此語非太白不能道也。」苕溪漁隱曰：「太白此詩中後云：『暮跨紫鱗去，海氣侵肌涼。』亦奇語也。」

《西清詩話》云：「太白仙去後，人有見其詩，略云：『斷崖如削瓜，嵐光破崖綠，天河從中來，白雲漲川谷。玉案敕文字，世眼不可讀，攝身凌青霄，松風吹我足。』又云：『舉袖露條脫，招我飯胡麻。』真雲煙中語也。」東坡云：「今《太白集》中有《歸來乎》、《笑矣乎》及《贈懷素草書》數詩，決非太白作，蓋唐末五代間學齊己輩詩也。餘舊在富陽，見國清院太白詩，絕凡近。過彭澤興唐院，又見太白詩，亦非是。良由太白豪俊，語不甚擇，集中亦往往有臨時率然之句，故使妄庸輩敢耳。若杜子美，世豈複有偽撰邪？余嘗舟次姑孰堂下，讀《姑孰十詠》，怪其語淺近，不類李白。王平甫云：『此李赤詩也，亦見《柳子厚集》。自比李白，故名赤，其後為廁鬼所惑以死。』今觀其詩止此，而以太白自比，則其人心疾久矣，豈廁鬼之罪也。」苕溪漁隱曰：「東坡此語，蓋有所譏而云。」

山谷云：「余評李白詩，如黃帝張樂於洞庭之野，無首無尾，不主故常，非墨工槧人所可擬議。吾友黃介［注7］《讀李杜優劣論》曰：『論文政不當如此。』余以為知言。」

荊公云：「詩人各有所得，『清水出芙蓉，天然去雕飾』，此李白所得也。『或看翡翠蘭苕上，(「蘭苕」舊鈔本作「青冥」。)未掣鯨魚碧海中』，此老杜所得也。『橫空盤硬語，妥帖力啡奡』，此韓愈所得也。」

《雪浪齋日記》云：「或云，太白詩其源流出於鮑明遠，如《樂府》多用《白紵》，故子美云『俊逸鮑參軍』，蓋有譏也。」

《漫叟詩話》云：「詩中有助語，若『床頭歷日無多子，借問別來太瘦生』之句，子與生字，初不當輕重。」

《該聞錄》［注8］云：「唐崔顥《題武昌黃鶴樓》詩云：『昔人已乘白雲去，此地空餘黃鶴樓，黃鶴一去不複返，白雲千載空悠悠。晴川歷歷漢陽樹，芳草萋萋鸚鵡洲。日暮家山何處在？煙波江上使人愁。』李太白負大名，尚曰：『眼前有景道不得，崔顥題詩在上頭。』欲擬之較勝負，乃作《金陵登鳳皇台》詩。」苕溪漁隱曰：「太白《登鳳皇台詩》云：『鳳皇台上鳳皇游，鳳去台空江自流。吳宮花草埋幽徑，晉國衣冠成古丘。三山半落青天外，二水中分白鷺洲。總為浮雲能蔽日，長安不見使人愁。』」

潘子真《詩話》云：「陸賈《新語》曰：『邪臣蔽賢，猶浮雲之障日月也。』太白詩：『總為浮雲能蔽日，長安不見使人愁。』蓋用此語。」

《西清詩話》云：「蘄州黃梅縣峰頂寺，在水中央，環伏萬山，人跡所罕到。曾阜為令時，因事登其上，見梁間一粉版，(「粉版」，元本、舊鈔本作「榜」。)塵暗粉落，拂滌視之，乃謫仙詩，云：『夜宿峰頂寺，舉手捫星辰，不敢高聲語，恐驚天上人。』世間傳楊大年幼時詩，非也。」

洪駒父《詩話》［注9］云：「世謂《杜集》中贈太白詩最多，而《李集》初無一篇與杜者。案段成式《酉陽雜俎》［注10］云：『《李集》有《堯祠贈杜補闕》者，老杜也，其詩曰：「我覺秋興逸，誰言秋氣悲，山將落日去，水與晴相宜。雲歸碧海少，雁度青天遲。相失各萬里，茫然空爾思。」不獨飯顆山之句也。』」《隱居詩話》［注11］云：「世言韓愈、白居易無往來之詩，非也。退之《招樂天詩》云：『曲江水滿花千樹，有底忙時不肯來。』又《送靈師詩》云：『開忠二州牧，詩賦時多傳，失職不把筆，珠璣為誰編。』是時韋處厚守開州，白居易守忠州也。又有『放朝曾不報，半夜蹋泥歸』之句，樂天和曰：『仍聞放朝夜，誤出到街頭。』樂天有《寄退之詩》曰：『近來韓閣老，疏我我先知，量大嫌甜酒，才高笑小詩。』」(編者按：此條當入韓吏部或香山居士。)

洪駒父《詩話》云：「《新唐書·嚴武傳》云：『武在蜀放肆，房管［注12］以故宰相為部內刺史，武踞慢不為禮；最厚杜甫，然欲殺甫數矣。李白作《蜀道難》，乃為房與杜危之矣。』《新唐書》據範攄《雲溪友議》言之耳。案《唐書》、《摭言》載李白始自西蜀至京，道未甚振，因以所業贄謁賀知章，知章覽《蜀道難》一篇，曰：『子謫仙人也。』案白本傳：『天寶初，因吳筠被召，亦至長安，時往見賀知章。』則與嚴武帥蜀歲月懸遠。嘗見《李集》一本於《蜀道難》題下注：『諷章仇兼瓊也。』考其年月近之矣。謂危房、杜者非也。《新唐書》第弗深考耳。」

沈存中《筆談》［注13］云：「前史稱嚴武為劍南節度，不法，李白為作《蜀道難》。案孟棨所記：『白初至京師，賀知章聞名，首詣之，白出《蜀道難》。』時乃天寶初也。嚴武為劍南，乃在至德已後肅宗時，年代甚遠，蓋小說所記，率多舛誤。」苕溪漁隱曰：「二說辨証李白《蜀道難》非謂嚴武作，明白如此，則《新唐史》抵牾無疑。」

苕溪漁隱曰：「老杜《寄李十二白》詩云：『詩成泣鬼神。』元和中範傳正志白墓云：『賀公知章吟公《烏棲曲》云：此詩可以哭鬼神矣。』李德裕［注14］《述夢詩》云：『荷靜蓬池膾，冰寒郢水醪。』唐學士初夏上賜食，(「夏」字原無，今據舊鈔本校補。)悉是蓬萊池魚膾，夏至頒冰及酒，以酒味濃，和冰而飲，禁中有郢酒坊。古人作詩，類皆摭實，豈若今人憑空造語耶？」

卷第六.杜少陵一

杜少陵一

《詩眼》云：「古人學問，必有師友淵源。漢楊惲［注1］一書，迥出當時流輩，則司馬遷外孫故也。自杜審言［注2］已自工詩，當時沈佺期［注3］、宋之問［注4］等，同在儒館，為交游，故老杜律詩布置法度，全學沈佺期，更推廣集大成耳。沈云：『雪白山青千萬里，幾時重謁聖明君。』杜云：『雲白山青萬里里，愁看直北是長安。』沈云：『人如天上坐，魚似鏡中懸。』杜云：『春水船如天上坐，老年花似霧中看。』是皆不免蹈襲前輩，然前後傑句，亦未易優劣。山谷云：『船如天上坐，人似鏡中行。』『船如天上坐，魚似鏡中懸。』沈雲卿詩也。雲卿得意於此，故屢用之。老杜『春水船如天上坐』，祖述佺期之語也，繼之以『老年花似霧中看』，蓋觸類而長之。」

《後山詩話》云：「魯直言：『杜之詩法出審言，句法出庾信，但過之耳。』」苕溪漁隱曰：「老杜亦自言：『吾祖詩冠古。』則其詩法乃家學所傳云。」

《迂叟詩話》［注5］云：「『牂［注6］羊墳首，三星在罶［注7］，言不可久。』古人為詩，貴於意在言外，使人思而得之。故言之者無罪，聞之者足以戒也。近世詩人，惟杜子美最得詩人之體，如『國破山河在，城春草木深，感時花濺淚，恨別鳥驚心。』『山河在』，則無餘物矣；『草木深』，明無人矣；花鳥，平時可娛之物，見之而泣，聞之而恐，則時可知矣。他皆類此，不可遍舉。」

東坡云：「司空表聖自論其詩，以為得味外味，『綠樹連村暗，黃花入麥稀。』此句最善。又云：『棋聲花院閉，幡影石壇高。』吾尚獨游五老峰，入白鶴觀，松陰滿地，不見一人，惟聞棋聲，然後知此句之工也。但恨其寒儉有僧態。若杜子美云：『暗飛螢自照，水宿鳥相呼。』『四更山吐月，殘夜水明樓。』則才力富健，去表聖之流遠矣。」

山谷云：「『長鑱［注8］長鑱白木柄，我生托子以為命，黃獨無苗山雪盛，短衣數挽不掩脛。』往時儒者不解黃獨義，改為黃精，學者承之。以予考之，蓋黃獨是也。《本草》赭魁，注：『黃獨，肉白皮黃，巴漢人蒸食之，江東謂之土芋。』予求之江西，謂之土卵，蒸煮食之，類芋魁。」苕溪漁隱曰：「無己《後山詩話》論『黃獨無苗山雪盛』，及『過時如發口，君側有讒人』，韋蘇州『書後欲題三百顆』，評李白詩如黃帝張樂於洞庭之野，此四事，皆見魯直《豫章集》［注9］中。今《後山詩話》亦有之，不差一字，疑後人誤編入也。」

《幕府燕聞錄》［注10］云：「盛文肅夢朝上帝，見殿上執扇，有題詩云：『夜闌更秉燭，相對如夢寐。』意其天人詩，識之。既寤，以語客，乃杜甫詩也。」

《三山老人語錄》［注11］云：「《羌村詩》：『夜闌更秉燭，相對如夢寐。』一小說謂有人過驪山，夢明皇稱美此二句。然子美詩云：『世亂遭飄蕩，生還豈偶然。』遂乃有『秉燭』之語，則致世之亂者誰邪？明皇得不慚乎！猶誦其語而譽之，可謂無恥矣。此小說之無稽也。」苕溪漁隱曰：「三山老人，乃吾先君之道號也。」

《冷齋夜話》云：「『夜闌更秉燭，相對如夢寐』，更互秉燭照之，恐尚是夢也，作更側聲。字讀，則失其意甚矣。」

《漫叟詩話》云：「《古樂府·陌上桑》云：『五馬立踟躕。』用五馬作太守事，自西漢時已然。唐人若『人生五馬貴』，『五馬爛生光』，皆襲漢人之誤。案鄭氏箋『孑孑干旟［注12］，在浚之都，素絲組之，良馬五之』，云：『《周禮》：州里建旟，謂州長之屬。』漢人因以為郡守事，而不知州長非漢之郡守也。」

《遯齋閒覽》云：「世謂太守為五馬，人罕知其故事。或言《詩》云：『孑孑干旟，在浚之都，素絲組之，良馬五之。』鄭注謂：『《周禮》：州長建旟。』漢太守比州長，故云。後見龐幾先云：『古乘駟馬車，至漢時，太守出則增一馬，事見《漢官儀》也。』」

《學林新編》云：「古《陌上桑羅敷行》曰：『使君從南來，五馬立踟躕。』子美詩用五馬甚多，注詩者引《陌上桑》五馬以釋之，非也。案《陌上桑》亦用五馬為使君事者也。說者謂《漢官儀》『朝臣出使以駟馬，太守加一馬為五馬。』又謂《詩》『孑孑干旟，在浚之都，素絲組之，良馬五之』，注云：『《周禮》：州里建旟，謂州長之屬。』(「謂」原作「諸」，今據元本、徐鈔本校改。)因呼太守為五馬。然《詩》云『良馬四之』，『良馬五之』，『良馬六之』，蓋言素絲紕組所見之數，非太守之五馬也。」苕溪漁隱曰：「五馬事當以《遯齋》、《學林》二說出《漢官儀》者為是。余嘗細考《詩》注，『孑孑干旟』，烏隼曰旟。後人多用隼旟為太守事，又見注云：『州長之屬』，因以詩之五馬為太守，誤矣。」

潘子真《詩話》云：「禮：天子六馬，左右驂；三公九卿駟馬，右騑［注13］。漢制九卿則中二千石，亦右騑；太守、相，駟馬而已。其有功德加秩中二千石，及使者，乃有右騑，故以五馬為太守美稱。《羅敷艷歌》云：『使君從南來，五馬立踟躕』也。柳景元兄弟並為太守，時人語曰：『柳氏門庭，五馬逶迤。』亦原於此。」

《老杜補遺》云：「肅宗至德初，子美為拾遺，岑參為補闕。或問二人孰賢，餘曰：『子美賢。』或曰：『何以知之？』曰：『以其詩知之。子美之詩曰：避人焚諫草，騎馬欲雞棲。又曰：明朝有封事，數問夜如何？參之詩曰：聖朝無闕事，自覺諫書稀。至德初，安史之亂方劇，上皇在蜀，朝野騷然，果無闕事時邪？』」

《呂氏童蒙訓》云：「謝無逸語汪信民云：『老杜有自然不做底語到極至處者，有雕琢語到極至處者。如丹青不知老將至，富貴於我如浮雲，此自然不做底語到極至處者也。如金鐘大鏞在東序，冰壺玉衡懸清秋，此雕琢語到極至處者也。』」山谷云：「予謫居黔州，盡書子美兩川、夔、峽諸詩，以遺丹棱楊素翁，俾刻之石，使大雅之音久湮沒而複盈三巴之耳。素翁又欲作高屋廣楹庇此石，因請名焉。予名之曰大雅堂，仍為作記，其略云：『由杜子美以來，四百餘年，斯文委地。文章之士，隨世所能，傑出時輩，未有升子美之堂者，況室家之好邪！余嘗欲隨欣然會意處，箋以數語，終以汩沒世俗，初不暇給。雖然，子美詩妙處，乃在無意於文。夫無意而意已至，非廣之以《國風》、《雅》、《頌》，深之以《離騷》、《九歌》，安能咀嚼其意味，闖然入其門邪！故使後生輩自求之，則得之深矣。使後之登大雅堂者，能以餘說而求之，則思過半矣。彼喜穿鑿者，棄其大旨，取其發興，於所遇林泉人物、草木魚蟲，以為物物皆有所托，如世間商度隱語者，則子美之詩委地矣。』」

秦少游［注14］云：「蘇武、李陵之詩長於高妙，曹植、劉公幹之詩長於豪逸，陶潛、阮籍之詩長於衝澹，謝靈運、鮑照之詩長於峻潔，徐陵、庾信之詩長於藻麗；子美者，窮高妙之格，極豪逸之氣，包衝澹之趣，兼峻潔之姿，備藻麗之態，而諸家之作，所不及焉。」(「作所」原作「所作」，今據元本、徐鈔本改正。)王直方《詩話》云：「荊公編集四家詩，其先後之序，或以為存深意，或以為初無意。蓋以子美為第一，此無可議者；至永叔次之，退之又次之，以太白為下，何邪？或者云：太白之詩，固不及退之，而永叔本學退之，而所謂青出於藍者，故其先後如此。或者又以荊公既品第了此四人次第，自處便與子美為敵耳。」

《鐘山語錄》［注15］云：「荊公次第四家詩，以李白最下，俗人多疑之。公曰：『白詩近俗，人易悅故也。白識見污下，十首九說婦人與酒，然其才豪俊，亦可取也。』」王定國《聞見錄》云：「黃魯直嘗問王荊公：『世謂四選詩，丞相以歐、韓高於李太白邪？』荊公曰：『不然，陳和叔嘗問四家之詩，乘間簽示和叔，時書史適先持杜詩來，而和叔遂以其所送先後編集，初無高下也。李、杜自昔齊名者也。何可下之。』魯直歸問和叔，和叔與荊公之說同。今乃以太白下歐、韓而不可破也。」

《遯齋閒覽》云：「或問王荊公云：『編四家詩，以杜甫為第一，李白為第四，豈白之才格詞致不逮甫也？』公曰：『白之歌詩，豪放飄逸，人固莫及；然其格止於此而已，不知變也。至於甫，則悲歡窮泰，發斂抑揚，疾徐縱橫，無施不可，故其詩有平淡簡易者，有綺麗精確者，(「綺麗」原作「綿麗」，今據徐鈔本校改。)有嚴重威武若三軍之帥者，有奮迅馳驟若泛駕之馬者，(「泛」原作「覂」，今據元本、徐鈔本、明鈔本校改。)有淡泊閒靜若山谷隱士者，有風流醞藉若貴介公子者。蓋其詩緒密而思深，觀者苟不能臻其閫［注16］奧，未易識其妙處，夫豈淺近者所能窺哉？此甫所以光掩前人，而後來無繼也。元稹以謂兼人所獨專，斯言信矣。』或者又曰：『評詩者謂甫期白太過，反為白所誚。』公曰：『不然，甫贈白詩，則曰清新庾開府，俊逸鮑參軍，但比之庾信、鮑照而已。又曰李侯有佳句，往往似陰鏗，鏗之詩，又在鮑、庾下矣。飯顆之嘲，雖一時戲劇之談，然二人者名既相逼，亦不能無相忌也。』」

《隱居詩話》云：「劉攽《詩話》載子美詩云：『蕭條六合內，人少虎狼多。少人慎勿投，虎多信所過。飢有易子食，獸猶畏虞羅。』言亂世人惡甚於虎狼也。余觀老杜《潭州詩》：『岸花飛送客，檣燕語留人』，與前篇同意。喪亂之際，人無樂善喜士之心，至於一將一迎，曾不若岸花檣燕也。詩在優柔感諷，不在逞豪放而致詬怒也。老杜最善評詩，觀其愛李白深矣，至稱白則曰：『李侯有佳句，往往似陰鏗』，又曰：『清新庾開府，俊逸鮑參軍』，信斯言也，觀陰鏗、鮑照詩，則知所謂主優柔而下豪放者，(「主」徐鈔本、明鈔本作「上」)為不虛矣。」

韓子蒼云：「陰鏗與何遜齊名，號陰、何，今《何遜集》五卷，其詩清麗簡遠，正稱其名。鏗詩至少，又淺易無他奇，其格律乃似隋、唐間人所謂，疑非出於鏗。雖然，自隋、唐以來，謂鏗詩矣。」

《學林新編》云：「或云杜甫、李白同時，以詩名相軋，不能無毀譽。甫贈白詩云：『李侯有佳句，往往似陰鏗』，此句乃所以鄙白也。某按子美《夔州詠懷寄鄭監李賓客》詩曰：『鄭李光時論，文章並我先；陰何尚清省，沈宋歘聯翩。』蓋謂陰鏗、何遜、沈約、宋玉也，四人皆能詩文，為時所稱者。而子美又以陰鏗居四人之首，則知贈太白之詩，非鄙之也，乃深美之也。《陳書·阮卓傳》曰：『武威陰鏗字子堅，五歲能誦詩，日賦千言。及長，博涉史傳，尤喜五言詩，為當世所重。有集三卷行於世。』以此觀之，則子美贈太白詩『往往似陰鏗』者，乃美太白善為五言詩似陰鏗也。」

卷第七.杜少陵二

杜少陵二

東坡云：「南都王誼伯《書江濱驛垣》謂：『子美詩，歷五季兵火，多舛缺奇異，雖經其祖父所理，尚有疑闕者。』誼伯謂：『西川有杜鵑，東川無杜鵑，涪萬無杜鵑，雲安有杜鵑，蓋是題下注。』斷自『我昔游錦城』為首句。誼伯誤矣。且子美詩備諸家體，非必率合程度，偘偘［注1］者然也。是篇落句處凡五杜鵑，(「落」字原無，今據明鈔本校補。)豈可以文害辭辭害意邪？原子美之詩，類有所感，托物以發者也，亦六藝之比興，《離騷》之法與。案《博物志》：『杜鵑生子，寄之他巢，百鳥為飼之。』故江東所謂『杜宇曾為蜀帝王，化禽飛去舊城荒』是也。且禽鳥之微，猶知有尊，故子美詩云：『重是古帝魂。』又云：『禮若奉至尊。』子美蓋譏當時之刺史有不禽鳥若也。唐自明皇以後，天步多棘，刺史能造次不忘於君者，可得而考也。嚴武在蜀，雖橫斂刻薄，而實資中原，是西川有杜鵑耳。其不虔王命，負固以自抗，擅軍旅，絕貢賦，如杜克遜在梓州，為朝廷西顧憂，是東川無杜鵑耳。至於涪萬雲安刺史，微不可考。凡其尊君者為有也，懷貳者為無也，不在夫杜鵑真有無。誼伯以為來東川聞杜鵑聲，煩而急，乃始疑子美跋題紙上語。又云：『子美不應疊用韻。』子美自我作古，疊用韻無害於詩，僕所見如此。誼伯博學強辯，殆必有以折衷之。」

王直方《詩話》云：「《杜鵑詩》，識者謂前四句非詩也，乃題下注，而後人寫之誤耳。餘以為不然，此正與古謠語無以異，豈複以韻為限也。」《學林新編》云：「《杜鵑詩》上四句非詩，乃題下自注，後人誤寫。某謂此句，非子美自注，蓋皆詩也。自四句而下，繼曰：『我昔游錦城，結廬錦水邊，有竹一頃餘，喬木上參天。』蓋鵑字繼之以邊字天字可見矣。又子美《絕句》云：『前年渝州殺刺史，今年開州殺刺史，群盜相隨劇虎狼，食人更肯留妻子。』此詩正與《杜鵑詩》相類，乃自是一格也。」

苕溪漁隱曰：「《杜鵑詩》略云：『我見常再拜，重是古帝魂。生子百鳥巢，百鳥不敢嗔。仍為喂其子，禮若奉至尊。鴻雁及羔羊，有禮大古前。行飛與跪乳，識序又知恩。聖賢古法則，付與後世傳。君看禽鳥情，猶解事杜鵑。』或云：『明皇幸蜀還，肅宗用李輔國謀，遷之西內，悒悒而崩，此詩感是而作。』以餘觀之，少陵後又有《杜鵑行》云：『君不見昔日蜀天子，化作杜鵑似老烏。寄巢生子不自啄，群鳥至今與哺雛。雖同君臣有舊禮，骨肉滿眼身羈孤。業工竄伏深樹裏，四月五月偏號呼。其聲哀痛口流血，所訴何事常區區。爾唯摧殘始發憤，羞帶羽翮傷形愚。蒼天變化誰料得，萬事反複何所無；萬事反複何所無，豈憶當殿群臣趨。』細詳味此詩，亦是明皇遷居西內時作，其意尤切，讀之可傷。但或者知其一而不知其二耳。」

蔡寬夫《詩話》云：「『愁思忽而至，跨馬出北門。舉頭四顧望，但見松柏荊棘鬱樽樽。中有一鳥名杜鵑，言是古時蜀帝魂。聲聲哀苦鳴不息，羽毛憔悴似人髠，飛走樹間逐蟲蟻，豈意往日天子尊。念此死生變化非常理，中心惻愴不能言。』此鮑明遠詩也，與子美《杜鵑行》語意極相類。或云子美此詩為明皇作，理宜當然。韓退之《三星行》，亦與《古詩》『南箕北有斗，牽牛不負軛，良無盤石固，虛名複何益』之意頗近。大抵古今興比所在，適有感發者，不必盡相回避，要各有所主耳。此亦說詩者不以辭害意之義也。」《冷齋夜話》云：「《謁玄元廟》詩云：『風箏吹玉柱，露井凍銀床。』許彥周云：『嘉佑中，河濱漁者，網得一小石，石上刻一小詩云：雨滴空階曉，無心換夕香，井桐花落盡，一半在銀床。銀床，井欄也。不知誰作。』」

潘子真《詩話》云：「《晉書·樂志·淮南篇》云：『淮南王，自言尊，百尺高樓與天連，後園鑿井銀作床，金瓶素綆汲寒漿。』杜詩『露井凍銀床』事，始見於此。」

蔡寬夫《詩話》云：「洛陽上清宮，即唐玄元皇帝廟，兩廊皆吳生畫，有高祖至睿宗真象，子美詩所謂『五聖聯龍袞，千官列雁行』者也。國初猶皆存。真宗朝陵經過，(「真」上原衍「一」字，今據明鈔本校刪。)愛其筆跡，命行在畫工遍閱之。有負藝者，恥以為不及，會詔有司修葺，即請盡漫壁更畫，遂悉見毀。或云：當毀折時，人往往取其全者藏去，至今猶有存者也。」

王君玉云：「子美之詩詞有近質者，如『麻鞋見天子，垢膩腳不襪』之句，所謂轉石於千仞之山勢也。學者尤之過甚，豈遠大者難窺乎。」

《西清詩話》云：「人之好惡，固自不同。子美在蜀作《悶詩》，乃云：『卷簾惟白水，隱幾亦青山。』若使余居此，應從王逸少語『吾當卒以樂死』，豈複更有悶邪？」苕溪漁隱曰：「律詩之作，用字平側，世固有定體，眾共守之。然不若時用變體，如兵之出奇，變化無窮，以驚世駭目。如老杜詩云：『竹裏行廚洗玉盤，花邊立馬簇金鞍。非關使者徵求急，自識將軍禮數寬。百年地闢柴門迥，五月江深草閣寒。看弄漁舟移白日，老農何有罄交歡。』此七言律詩之變體也。韋蘇州云：『南望青山滿禁闈，曉陪鴛鷺正差池，共愛朝來何處雪，蓬萊宮裏拂松枝。』老杜云：『山瓶乳酒下青雲，氣味濃香幸見分，鳴鞭走送憐漁父，洗盞開嘗對馬軍。』此絕句律詩之變體也。東坡嘗用此變體作詩云：『華發蕭蕭老遂良，一身萍挂海中央。無錢種菜為家業，有病安心是藥方。才疏正類孔文舉，癡絕還同顧長康，萬里歸來空泣血，七年供奉殿西廊。』『總角黎家三小童，口吹蔥葉送迎翁。莫作天涯萬里意，溪邊自有舞雩風。半醒半醉問諸黎，竹刺藤梢步步迷。但尋牛矢覓歸路，家在牛欄西複西。』又有七言律詩，至第三句便失粘，落平側，亦別是一體。唐人用此甚多，但今人少用耳。如老杜云：『搖落深知宋玉悲，風流儒雅亦吾師。悵望千秋一灑淚，蕭條異代不同時。江山故宅空文藻，雲雨荒台豈夢思。最是楚宮俱泯滅，舟人指點到今疑。』嚴武云：『漫向江頭把釣竿，懶眠沙草愛風湍。莫倚善題《鸚鵡賦》，何須不著鵕鸃［注2］冠，腹中書籍幽時曬，肘後醫方靜處看。興發會能馳駿馬，終須重到使君灘。』韋應物云：『夾水蒼山路向東，東南山豁大河通。寒樹依微遠天外，夕陽明滅亂流中。孤村幾歲臨伊岸，一雁初晴下朔風。為報洛橋游宦侶，扁丹不系與心同。』此三詩起頭用側聲，故第三句亦用側聲。老杜云：『暮春三月巫峽長，皛皛行雲浮日光。雷聲忽送千山雨，花氣渾如百和香。黃鶯過水翻回去，燕子銜泥濕不妨。飛閣卷簾圖畫裏，虛無只少對瀟湘。』韋應物云：『與君十五侍皇闈，曉拂爐煙上玉墀。花開漢苑經過處，雪下驪山沐浴時。近臣零落今猶在，仙駕飄飄不可期。此日相逢非舊日，一杯成喜亦成悲。』此二詩起頭用平聲，故第三句亦用平聲。凡此皆律詩之變體，學者不可不知。」

《西清詩話》云：「詩之聲律成於唐，然亦多原六朝旨意。何遜《入西塞詩》云：『薄雲岩際出，初月波中上。』至少陵《江邊小閣》詩則云：『薄雲岩際宿，孤月浪中翻。』雖因舊而益妍，此類獺髓補痕也。《玉台集序》云：『金星將婺女爭華，麝月與常娥競爽。』《北齊碑》云：『浮雲共嶺松張蓋，秋月與岩桂分叢。』庾子山《馬射賦》云：『落花與芝蓋齊飛，楊柳共春旗一色。』王勃《滕王閣記》云：『落霞與孤鶩齊飛，秋水共長天一色。』薛逢云：『原花將晚照爭紅，怪石與寒流共碧。』又云：『銀章與朱紱相輝，熊軾共隼旟爭貴。』語意互相剽竊，所謂左右拔劍，彼此相笑，於少陵精粗有間矣。」

蔡寬夫《詩話》云：「安祿山之亂，哥舒翰與賊將崔乾佑戰潼關，(「崔」原作「權」，今據元本、明鈔本校改。)見黃旗軍數百隊，官軍以為賊，賊以為官軍，相持久之，忽不知所在。是日，昭陵奏陵內前石馬皆汗流。子美詩所謂『玉衣晨自舉，鐵馬汗常趨』，蓋記此事也。李晟平朱泚，李義山作詩，複引用之，云：『天教李令心如日，可待昭陵石馬來。』此雖一等用事，然義山但知推美西平，不知於昭陵似不當耳。乃知詩家使事難。若子美，所謂不為事使者也。」

《詩眼》云：「古人律詩，亦是一片文章，語或似無倫次，而意若貫珠。《十二月一日》詩云：『今朝臘月春意動，雲安縣前江可憐。』此詩立意，念歲月之遷易，感異鄉之飄泊。其曰：『一聲何處送書雁，百丈誰家上水船。』則羈愁旅思，皆在目前。『未將梅蕊驚愁眼，要取楸花媚遠天。』梅望春而花，楸將夏而乃繁，言滯留之勢，當自冬過春，始終見梅楸，則百花之開落，皆在其中矣。以此益念故國，思朝廷，故曰：『明光起草人所羨，肺病幾時朝日邊。』《聞官軍收河北》詩云：『劍外忽傳收薊北，初聞涕淚滿衣裳。』夫人感極則悲，悲定而後喜，忽聞大盜之平，喜唐室複見太平，顧視妻子，知免流離，故曰：『卻看妻子愁何在。』其喜之至也，不知手之舞之，足之蹈之，故曰：『漫展詩書喜欲狂。』從此有樂生之心，故曰：『白日放歌須縱酒。』於是率中原流寓之人同歸，以青春和暖之時即路，故曰：『青春作伴好還鄉。』言其道塗，則曰：『欲從巴峽穿巫峽。』言其所歸，則曰：『便下襄陽到洛陽。』此蓋曲盡一時之意，愜當眾人之情，通暢而有條理，如辯士之語言也。《游子詩》云：『巴蜀愁誰語，吳門興杳然。』巴、蜀既無可與語，故欲遠之吳會。『九江春草外』，則想象將來吳門之景物。『三峽暮帆前』，則去路先涉三峽之風波。『厭就成都卜，休為吏部眠』，君平之卜所以養生，畢卓之酒所以忘憂，今皆不能如意，則犯三峽之險，適九江之遠，豈得已也哉？夫奔走萬里，(「走」原作「如」，今據元本、明鈔本校改。)無所稅駕，傷人世險隘，不能容己，故曰：『蓬萊如可到，衰白問群仙』，終焉。騷人亦多此意。《題桃詩》云：『小徑升堂舊不斜，五棟桃樹亦從遮。』此詩意在第一句，舊堂小徑，從來不斜，又五桃遮掩之，已若圖畫矣。中間四句，皆舊日事。方天下太平，家給食足，有桃實則饋貧人，故曰：『高秋總饋貧人實。』和氣應期而至，人意閒而樂之，故曰：『來歲還舒滿樹花。』家家有忠厚之風，處處有魯恭之化。故曰：『窗戶每宜通乳燕，兒童莫信打慈鴉。』及題此詩時，所向皆寡妻群盜，何暇如此，故曰：『寡妻群盜非今日，天下車書正一家』時也。然所謂意若貫珠，非唯文章，書亦如是。歐陽文忠言：『用筆常使指運而腕不知。方其運也，左右前後，不見欹側，及其定也，上下如引繩，此之謂筆正。』山谷稱：『公主擔夫爭道，其手足肩背，皆有不齊，而輿未嘗不正。』指與擔夫，則如遣詞，腕與輿，則如命意。故唐文皇稱右軍書云：『煙霏雲斂，狀若斷而還連；鳳翥龍盤，勢如斜而反直。』與文章真一理也。今人不求意處關紐，但以相似語言為貫穿，以停穩筆畫為端直，豈不淺近也哉？」

王直方《詩話》云：「李賀《高軒過》詩中有『筆補造化天無功』之句，餘每為之擊節，此詩人之所以多窮也。老杜云：『文章憎命達』，恐亦出於此意。」苕溪漁隱曰：「老杜、李賀不相並出，杜生於天寶之前，李出於元和之後，而謂老杜出於此意，可為覽者一笑。」

卷第八.杜少陵三

杜少陵三

《石林詩話》云：「詩人以一字為工，世固知之。惟老杜變化開闔，出奇無窮，殆不可以形跡捕詰。如『江山有巴蜀，棟宇自齊梁』，則其遠數千里，上下數百年，只在有與自兩字間，而吞山川之氣，俯仰古今之懷，皆見於言外。《滕王亭子》：『粉牆猶竹色，虛閣自松聲。』若不用猶與自兩字，則餘八字凡亭子皆可用，不必滕王也。此皆工妙至到，人力不可及。而此老獨雍容閒肆，出於自然，略不見其用力處。今人多取其已用字模效用之，偃蹇狹陋，盡成死法，不知意與境會，出言中節，凡字皆可用也。」

《詩眼》云：「有一士人攜詩相示，首篇第一句云『十月寒』者，餘曰：君亦讀老杜詩，觀其用月字乎？其曰：『二月已風濤』，則記風濤之蚤也。曰：『因驚四月雨聲寒』，『五月江深草閣寒』，蓋不常寒。『五月風寒冷拂骨』，『六月風日冷』，蓋不當冷。『今朝臘月春意動』，蓋未當有春意。雖不盡如此，如『三月桃花浪』，『八月秋高風怒號』，『閏八月初吉』，『十月江平穩』之類，皆不系月，則不足以實錄一時之事。若十月之寒，既無所發明，又不足記錄。退之謂『惟陳言之務去』者，非必塵俗之言，止為無益之語耳。然吾輩文字，如『十月寒』者多矣，方當共以為戒也。」蔡寬夫《詩話》云：「子美稱蘇渙［注1］為靜者，而極美其詩，以為湧思雷出，書篋幾杖之外，隱隱留金石聲，所謂『龐公不浪出，蘇氏今有之』者，其人品固可見也。然渙本凶悍不逞，巴中號為白跖，後同哥舒晃反嶺外，伏誅，不知子美何取龐公之比乎？逆旅相遇，一時意氣所許，固不皆當。然以擬龐公，則太不類。乃知詩人之言，類多過實，而所毀譽尤不可盡信。渙詩世猶或見其一二，如『日月東西行，不照大荒北。其中有毒龍，靈怪人莫測。開目為晨光，閉目為夜色。一開複一閉，明晦無休息。居然六合內，曠哉天地德。天地且不言，世人浪喧喧。』唐人以為長於諷刺，得陳拾遺一鱗半甲。觀其詞氣頡頏如此，固自可見其胸中也。」苕溪漁隱曰：「蘇渙少不羈，善白弩，時號白跖，晚乃悔過就學，擢前第，官至御史，佐湖南幕，後逾嶺，扇動哥舒晃，跋扈交、廣作變。律詩今錄二首云：『養蠶為素絲，葉盡蠶不老。頃筐對空床，此意向誰道？一女不得織，萬夫受其寒；一夫不得意，四海行路難。禍亦不在大，禍亦不在先。世路險孟門，吾徒當勉旃。』『毒蜂一巢成，高挂惡木枝。行人百步外，目斷魂為飛。(「目」原作「自」，今據元本、明鈔本校改。)長安大道邊，挾彈誰家兒。手持黃金丸，引滿無所疑。一中紛下來，勢若風雨隨。身如萬箭攢，宛轉迷所之。徒有疾惡心，奈何不知機。』」

山谷云：「《戲題山水圖歌》：『十日畫一水，五日畫一石。能事不受相促迫，王宰始肯留真跡。壯哉昆崙方壺圖，挂君高堂之素壁。巴陵洞庭日本東，赤岸水與銀河通，中有雲氣隨飛龍。舟人漁子入浦漵，山水盡亞洪濤風。尤工遠勢古莫比，咫尺應須論萬里。焉得並州快剪刀，剪取吳松半江水。(「松」明鈔本作「淞」。)』王宰丹青絕倫，如老杜此作，決不虛發，而世遂無宰畫，蓋丹青山水李將軍父子最號絕倫，而宰名不著，計世間雖有宰畫，人亦以為二李矣。又云：『尤工遠勢古莫比，咫尺應須論萬里』之句，齊宗室蕭賁於扇上圖山水，咫尺萬里，故杜於此用之，其引事精致如此。」苕溪漁隱曰：「予讀《益州畫記》云：『王宰，大歷中家於蜀川，能畫山水，意出象外。』老杜與宰同時，此歌又居成都時作，其許與益知不妄發矣。」

《冷齋夜話》云：「王仲至言：『江蓮搖白羽，天棘夢青絲。』天棘非煙非霧，自是一種物，曾見一小說，今忘之矣。高秀實云：『天棘，天門冬也，見《本草》，其枝蔓延，疑蔓字也，非夢青絲也。』然《本草》『天門冬，一名巔棘。』王元之詩：『水芝臥玉腕，天棘蔓金絲』，則天棘蓋柳也。」《學林新編》云：「『天棘蔓青絲』，今改蔓為夢，蓋天門冬亦名天棘，其苗蔓生，好纏竹木上，葉細如青絲，寺院庭檻中多植之，可觀。後人既改蔓為夢，又釋天棘為柳，皆非也。」苕溪漁隱曰：「余按《本草》載《抱樸子》云：『天門冬或名巔棘。』即不云或名天棘，《冷齋》、《學林》二說，遂以天棘為天門冬，何也？其引王元之詩云：『天棘蔓金絲』，又以天棘為柳，不知亦何所據邪？《少陵詩總目》云：『天棘夢青絲之句，最疑學者。』或曰梵語名柳為天棘。又近傳號東坡《杜詩事實》一篇，更以王逸少詩云『湖上春風舞天棘』為証，因悟夢字乃由舞字之訛缺，(「因」原作「固」，今據元本、明鈔本校改。)況以上句考之，政應用一草木為對偶，非有奧義也。」

《呂氏童蒙訓》云：「前人文章，各自一種句法，如老杜『今君起柂春江流，予亦江邊具小舟』，『同心不減骨肉親，每語見許文章伯』，如此之類，老杜句法也。東坡『秋水今幾竿』之類，自是東坡句法。魯直『夏扇日在搖，行樂亦雲聊』，此魯直句法也。學者若能遍考前作，自然度越流輩。」

《漫叟詩話》云：「『桃花細逐楊花落，黃鳥時兼白鳥飛。』李商老云：『嘗見徐師川說一士大夫家，有老杜墨跡，其初云桃花欲共楊花語，自以淡墨改三字。』乃知古人字不厭改也，不然何以有日鍛月煉之語。」

《詩眼》云：「世俗所謂樂天《金針集》，殊鄙淺，然其中有可取者，『煉句不如煉意』，非老於文學不能道此。又云：『煉字不如煉句』，則未安也，好句要須好字，如李太白詩：『吳姬壓酒喚客嘗。』見新酒初熟，江南風物之美，工在壓字。老杜《畫馬詩》：『戲拈禿筆掃驊騮。』初無意於畫，偶然天成，工在拈字。《柳詩》：『汲井漱寒齒。』工在汲字。工部又有所喜用字，如『修竹不受暑』，『野航恰受兩三人』，『吹面受和風』，『輕燕受風斜』，受字皆入妙。老坡尤愛『輕燕受風斜』，以謂燕迎風低飛，乍前乍卻，非受字不能形容也。至於『能事不受相促迫』，『莫受二毛侵』，雖不及前句警策，要自穩愜爾。」

唐子西《語錄》云：「詩在與人商論，深求其疵而去之，等閒一字放過則不可，殆近法家，難以言恕矣。故謂之詩律。東坡云：『敢將詩律斗深嚴。』予亦云：『詩律傷嚴近寡恩。』大凡立意之初，必有難易二塗。學者不能強所劣，往往舍難而趨易，文章罕工，每坐此也。作詩自有穩當字，第思之不到耳。皎然以詩名於唐，有僧袖詩謁之，然指其《御溝詩》云：『此波涵聖澤，波字未穩，當改。』僧怫然作色而去。僧亦能詩者也，皎然度其去必複來，乃取筆作中字掌中，握之以待。僧果複來云：『欲更為中字如何？』然展手示之，遂定交。要當如此乃是。」《郡閣雅言》云：「王貞白，唐末大播詩名，《御溝》為卷首，云：『一派禦溝水，綠槐相蔭清。此波涵帝澤，無處濯塵纓。鳥道來雖險，龍池到自平。朝宗心本切，願向急流傾。』自為冠絕無瑕，呈僧貫休，休公曰：『此甚好，只是剩一字。』貞白揚袂而去。休公曰：『此公思敏。』取筆書中字掌中，逡巡貞白回，忻然曰：『已得一字，云此中涵帝澤。』休公將掌中字示之。」二說不同，未知孰是。《呂氏童蒙訓》云：「老杜云：『新詩改罷自長吟。』文字頻改，工夫自出。近世歐公作文，先貼於壁，時加竄定，有終篇不留一字者。魯直長年，多改定前作，此可見大略，如《宗室挽詩》云：『天網恢中夏，賓筵禁列侯。』後乃改云：『屬舉左官律，不通宗室侯。』此工夫自不同矣。」

韓子蒼云：「東坡今集本《蜜酒歌》少兩句，改數字。蘇公下筆奇偉，尚竄定如此。嘗語參寥曰：『如老杜言新詩改罷自長吟者，乃知此老用心甚苦，後人不複見其剞劂，但稱其渾厚耳。』」

王直方《詩話》云：「東坡作《蝸牛詩》云：『中弱不勝觸，外堅聊自郛，升高不知疲，竟作粘壁枯。』後改云：『腥涎不滿殼，聊足以自濡，升高不知回，竟作粘壁枯。』余以為改者勝。」

《冷齋夜話》云：「白樂天每作詩，令一老嫗解之，問曰：『解否？』嫗曰解，則錄之，不解，則又複易之。故唐末之詩，近於鄙俚。」又張文潛云：「世以樂天詩為得於容易而來，嘗於洛中一士人家見白公詩草數紙，點竄塗之，及其成篇，殆與初作不侔。」苕溪漁隱曰：「樂天詩雖涉淺近，不至盡如《泠齋》所云。餘舊嘗於一小說中曾見此說，心不然之，惠洪乃取而載之《詩話》，是豈不思詩至於老嫗解，烏得成詩也哉？餘故以文潛所言正其謬耳。」(「惠」原作「德」，今改。)

蔡寬夫《詩話》云：「天下事有意為之，輒不能盡妙。而文章尤然。文章之間，詩尤然。世乃有日鍛月煉之說，此所以用功者雖多，而名家者終少也。晚唐諸人，議論雖淺俚，然亦有暗合者，但不能守之耳。所謂『盡日覓不得，有時還自來』者，使所見果到此，則『採菊東籬下，悠然見南山』之句，有何不可為？惟徒能言之，此禪家所謂語到而實無見處也。往往有好句當面蹉過，若『吟成一個字，捻斷數莖須』，不知何處合費許辛苦？正恐雖捻盡須，不過能作『藥杵聲中搗殘夢，茶鐺影裏煮孤燈』句耳。人之相去，固不遠哉。」

唐子西《語錄》云：「詩最難事也，吾於佗文不至蹇澀，惟作詩甚苦，悲吟累日，僅能成篇，初讀時未見可羞處，姑置之，明日取讀，瑕疵百出，輒複悲吟累日，反複改正，比之前時，稍稍有加焉。複數日，取出讀之，疵病複出。凡如此數四，方敢示人，然終不能奇。李賀母責賀曰：『是兒必欲嘔出心乃已。』非過論也。今之君子，動輒千百言，略不經意，真可愧哉。」

東坡云：「僕嘗夢見人，云是杜子美，謂僕曰：『世人多誤會予《八陣》詩，江流石不轉，遺恨失吞吳，世人皆以謂先主、武侯皆欲與關羽複仇，故恨不能滅吳，非也。我意本謂吳、蜀唇齒之國，不當相圖，晉之所以能取蜀有吞吳之意，此為恨耳。』此理甚長。然子美死已四百年，而猶不忘詩，區區自別其意者，真書生之習氣也邪。」

《西清詩話》云：「《游龍門詩》：『天闕象緯逼，雲臥衣裳冷。』黃魯直校本云：『王介甫云，天闕當作天閱，對雲臥為親切。』嘗讀韋述《東都記》：『龍門號雙闕，以與大內對峙，若天闕焉。』此游龍門詩也，用闕字何疑。」

《少陵詩正異》云：「『天闕象緯逼，雲臥衣裳冷』，世傳古本作天窺，今從之。《莊子》之管窺天，正用此字。舊集訛作闕，又或作關，今不取。蓋先生詩該眾美者，不唯近體嚴於屬對，至於古風句對者亦然，觀此詩可見矣。近人論詩，多以不必屬對為高古，何邪？故詳之篇首，以俟知者焉。」

黃氏《多識錄》［注2］云：「《游奉先寺詩》云：『天闕象緯逼』，此寺今在西洛之龍門，按韋述《東都記》云：『龍門號雙闕，以與大內對峙，若天闕焉。』方知老杜用天闕，蓋指龍門也，後人妄改為天關，荊公又改為天閱，皆非。」《學林新編》云：「《田舍詩》曰：『櫸柳枝枝弱，枇杷樹樹香。』或說櫸柳者，柳之一種，其名為櫸柳，非雙聲字也，枇杷乃雙聲字，櫸柳不可以對枇杷。某案：此詩題曰《田舍》，則當在田舍時偶見二物，蓋所謂景物如此，乃以為對爾。《覓松苗子詩》曰：『落落出群非櫸柳，青青不朽豈楊梅。』以櫸柳對楊梅，乃正對也。然則以櫸柳對枇杷非誤也。《寄高詹事詩》云：『天上多鴻雁，池中足鯉魚。』鴻雁二物也，鯉者，魚之一種，其名為鯉，疑不可以對鴻雁。然《懷李太白》詩曰：『鴻雁幾時到，江湖秋水多。』則以鴻雁對江湖為正對矣。《得舍弟消息詩》曰：『浪傳烏鵲喜，深負鶺鴒［注3］詩。』烏鵲二物，疑不可以對鶺鴒。然《偶題詩》曰：『音書恨烏鵲，號怒怪熊羆。』則以烏鵲對熊羆為正對矣。《寄李白詩》曰：『幾年遭鵩［注4］鳥，獨泣向麒麟。』鵩鳥乃鳥之名鵩者，疑不可以對麒麟。然《寄賈岳州嚴巴州兩閣老》詩曰：『貔虎開金甲，麒麟受玉鞭。』則以貔虎對麒麟為正對矣。《哭韋晉之詩》曰：『鵩鳥長沙諱，犀牛蜀郡憐。』以鵩鳥對犀牛為正對矣。子美豈不知對屬之偏正邪？蓋其縱橫出入無不合也。」

王直方《詩話》云：「沈存中云：『如廚人具雞黍，稚子摘楊梅，蓋以雞對楊皆為假借。』田承君云：『雞黍兩事，那得以楊梅為對。』範蜀公云：『武侯廟柏今十丈，而杜工部云黛色參天二千尺，古之詩人好大其事，大率如此。』而沈存中又云：『霜皮溜雨四十圍，乃是七尺，而長二千尺，無乃大細長乎？』余以為論詩正不當爾，二公之言皆非也。」

《遯齋閒覽》云：「沈內翰譏『黛色參天二千尺』之句，以謂四十圍配二千尺為大細長。不知子美之意但言其色而已，猶言其翠色蒼然，仰視高遠，有至於二千尺而幾於參天也。若如此求疵，則二千尺固未足以參天，而詩人謂『峻極於天』者，更為妄語。又破退之《城南聯句》『竹影金鎖碎』，云金鎖碎者乃日光，題中無日字，不當言竹影。凡物因日而有影，苟無日，影從何生，言竹影即日光在其中矣。如荊公《金山寺詩》云：『江月入松金破碎』，亦須藉松影，方見月光之破碎，卻怪題中無影字可乎？善論詩者，正不應爾。」

《緗素雜記》［注5］云：「沈存中《筆談》云：『《武侯廟柏詩》，霜皮溜雨四十圍，黛色參天二千尺。四十圍乃是徑七尺，無乃太細長乎？』予謂存中性機警，善《九章算術》，獨於此為誤，何也？古制以圍三徑一，四十圍即百二十尺，圍有百二十尺，即徑四十尺矣，安得云七尺也？若以人兩手大指相合為一圍，則是一小尺即徑一丈三尺三寸，又安得云七尺也？武侯廟柏，當從古制為定，則徑四十尺，其長二千尺宜矣，豈得以太細長譏之乎？老杜號為詩史，何肯妄為雲雲也。」

《學林新編》云：「《古柏行》曰：『霜皮溜雨四十圍，黛色參天二千尺。』沈存中《筆談》云：『無乃大細長？』某案子美《潼關吏詩》曰：『大城鐵不如，小城萬丈餘。』豈有萬丈城邪？姑言其高。四十圍二千尺者，亦姑言其高且大也。詩人之言當如此。而存中乃拘以尺寸校之，則過矣。」

《詩眼》云：「形似之意，蓋出於詩人之賦，『蕭蕭馬鳴，悠悠旆旌』是也。激昂之語，蓋出於詩人之興，『周餘黎民，靡有孑遺』是也。古人形似之語，如鏡取形，燈取影也。故老杜所題詩，往往親到其處，益知其工。激昂之言，《孟子》所謂『不以文害辭，不以辭害志』，初不可形跡考，然如此乃見一時之意。余游武侯廟，然後知《古柏詩》所謂『柯如青銅根如石』，信然，決不可改，此乃形似之語。『霜皮溜雨四十圍，黛色參天二千尺，雲來氣接巫峽長，月出寒通雪山白。』此激昂之語，不如此，則不見柏之大也。文章固多端，警策往往在此兩體耳。」

卷第九.杜少陵四

杜少陵四

苕溪漁隱曰：「《清明日》詩：『爭道朱蹄驕嚙膝』，(「朱」徐鈔本、明鈔本作「馬」。)王叔原注：『朱廷平善相馬，魏文帝將出，取馬入，廷平曰，此馬今日死矣。及將乘，馬惡香，嚙帝膝，帝怒，遣使殺之。』余謂此事非是。王褒《聖主得賢臣頌》云：『駕嚙膝。』注云：『良馬低頭至膝，故曰嚙膝。』子美之意，當出於此，蓋前事非佳也。」

《雪浪齋日記》云：「『日日江魚入饌來』，驗石本乃『白白江魚入饌來』。退之《聯句》：『陶暄逐風乙，躍視舞晴蜻』，別本作乙乙蜻蜻，以方言故云，蜻蜻為是。」秦少游云：「人才各有分限，杜子美詩冠古今，而無韻者殆不可讀；曾子固以文名天下，而有韻者輒不工：此未易以理推之也。」

《西清詩話》云：「少陵文自古奧，如『九天之云下垂，四海之水皆立』，『忽翳日而翻萬象，卻浮空而留六龍』，其語磊落驚人，或言無韻者不可讀，是大不然。東坡《有美堂詩》云：『天外黑風吹海立，浙東飛雨過江來。』蓋出此也。」

《後山詩話》云：「杜之詩法，韓之文法也。詩文各有體，韓以文為詩，杜以詩為文，故不工耳。」《石林詩話》云：「禪宗論云門有三種語：其一為隨波逐浪句，謂隨物應機，不主故常；其二為截斷眾流句，謂超出言外，非情識所到；其三為函蓋乾坤句，謂泯然皆契，無問可伺其深淺。以是為序。余嘗戲為學子言，老杜詩亦有此三種語：但先後不同，以『波飄菰米沉雲黑，露冷蓮房墜粉紅』為函蓋乾坤句，以『落花游絲白日靜，鳴鳩乳燕青春深』為隨波逐浪句，以『百年地迥柴門闢，五月江深草閣寒』為截斷眾流句。若有解此，當與渠同參。」

洪駒父《詩話》云：「老杜詩：『黑暗通蠻貨。』黑暗，犀角也。波斯國謂象牙為白暗，犀角為黑暗，二事並見段成式《酉陽雜俎》。」

《瑤溪集》［注1］云：「子美教其子曰：『熟茲《文選》理。』《文選》之尚，不愛奇乎！今人不為詩則已，苟為詩，則《文選》不可不熟也。《文選》是文章祖宗，自兩漢而下，至魏、晉、宋、齊，精者斯採，萃而成編，則為文章者，焉得不尚《文選》也。唐時文弊，尚《文選》太甚，李衛公德裕云：『家不蓄《文選》。』此蓋有激而說也。老杜於詩學，世以謂前無古人，後無來者。然觀其詩大率宗法《文選》，摭其華髓，旁羅曲探，咀嚼為我語。至老杜體格，無所不備，斯周詩以來，老杜所以為獨步也。」

山谷云：「老杜作詩，退之作文，無一字無來處，蓋後人讀書少，故謂韓、杜自作此語耳。古人能為文章，真能陶冶萬物，雖取古人陳言入翰墨，如靈丹一粒，點鐵成金也。」

《漫叟詩話》云：「詩中有拙句，不失為奇作，若退之逸詩云：『偶上城南土骨堆，共傾春酒兩三杯』，子美詩云：『兩個黃鸝鳴翠柳，一行白鷺上青天』之類是也。」苕溪漁隱曰：「唐人絕句：『野人自愛山中宿，況近葛洪丹井西，庭前有個長松樹，半夜子規來上啼。』其句雖拙，亦不失為倔奇也。」《高齋詩話》云：「子美詩云：『兩個黃鸝鳴翠柳，一行白鷺上青天，窗含西嶺千秋雪，門泊東吳萬里船。』東坡《題真州範氏溪堂詩》云：『白水滿時雙鷺下，綠槐高處一蟬吟，酒醒門外三竿日，臥看溪南十畝陰。』蓋用老杜詩意也。」

苕溪漁隱曰：「律詩有扇對格，第一與第三句對，第二與第四對，如少陵《哭台州鄭司戶蘇少監詩》云：『得罪台州去，時危棄碩儒，移官蓬閣後，穀貴歿潛夫。』東坡《和鬱孤台》詩云：『解後陪車馬，尋芳謝脁洲，淒涼望鄉國，得句仲宣樓。』又唐人絕句亦用此格，如『去年花下留連飲，暖日夭桃鶯亂啼；今日江邊容易別，淡煙衰草馬頻嘶』之類是也。」

唐子西《語錄》云：「東坡隔句對『著意尋彌明，長頸高結喉，無心逐定遠，燕頷飛虎頭。』或云結字古髻字也，退之序是『長頸高結，句斷。喉中又作楚聲』。」

《西清詩話》云：「都人劉克，窮該典籍，人有僻書疑事，多從之質，嘗注杜子美、李義山集。與客論曰：『子美《人日詩》，元日至人日，未有不陰時。人知其一，不知其二，四百年間惟杜子美與克會耳。』起就架上取書示客曰：『此方朔占書也。歲後八日：一日雞，二日犬，三日豕，四日羊，五日牛，六日馬，七日人，八日穀。其日晴，所主之物育，陰則災。少陵意謂天寶離亂，四方雲擾幅裂，人物歲歲俱災，豈《春秋》書王正月意邪。』其深得古人用心如此。」

《漫叟詩話》云：「杜詩有『自天題處濕，當暑著來清』，自天當暑，乃全語也。東坡詩云：『公獨未知其趣耳，臣今時複一中之。』可謂青出於藍。」苕溪漁隱曰：「東坡此詩，戲徐君猷、孟亨之，皆不飲酒。不止天生此對，其全篇用事親切，尤為可喜，詩云：『孟嘉嗜酒桓溫笑，徐邈狂言孟德疑。公獨未知其趣耳，臣今時複一中之，風流自有高人識，(明鈔本有注云：「言褚袖［注2］於庾亮座上識孟嘉也。」)通介寧隨薄俗移。(明鈔本有注云；「盧欽言：『徐公前日之通，今日之介也。』」)二子有靈應撫掌，吾孫還有獨醒時。』(明鈔本有注云：「《晉書》：孟嘉好酣飲，愈多不亂，桓溫問嘉曰：『酒有何好卿嗜之？』嘉曰：『公未知酒中趣耳。』《魏志》：徐邈為尚書郎，時科酒禁。而邈飲至於沉醉，校尉趙達問以曹事，邈曰：『中聖人。』其後文帝見邈，問曰：『頗複中聖人否？』對曰：『昔子反斃於陽谷，御叔罰於飲酒，臣嗜同二子，不能自懲，臣今複中。』」)皆徐、孟二人事也。又王直方《詩話》載蔡寬夫《啟為太學博士和人治字韻》詩，有『先生萬古有何用，博士三年冗不治』，與此相類，亦佳對也。」

《呂氏童蒙訓》云：「陸士衡《文賦》［注3］云：『立片言以居要，乃一篇之警策。』此要論也。文章無警策，則不足以傳世，蓋不能竦動世人。如老杜及唐人諸詩，無不如此。但晉、宋間人專致力於此，故失於綺靡，而無高古氣味。老杜詩云：『語不驚人死不休』，所謂驚人語，即警策也。」

洪駒父《詩話》云：「世所行注老杜詩，云是王原叔，或云鄧慎思［注4］，所注甚多疏略，非王、鄧書也。其甚紕繆者，佛經稱善巧方便僧璨、惠可，二祖師名。故詩曰：『何階子方便』，又曰：『吾亦師璨可。』注乃云：『子方，田子方；璨可，詩僧。』顧愷之小字虎頭，維摩詰是過去金粟如來，故《乞瓦棺寺顧愷之畫摩詰像詩》卒章云：『虎頭金粟影，神妙獨難忘。』注乃云：『虎頭，僧像；金粟，金地當飾。』此殊可笑也。余嘗見一老書生，忘其姓名，自言注老杜詩，取而觀之，注『紈褲不餓死，儒冠多誤身』云：『冠，上服，本乎天者親上，故稱冠譬之君子；褲，下服，本乎地者親下，故舉褲譬之小人。』雖不為無理，然穿鑿可笑。」

王直方《詩話》云：「近世有注杜詩者，注『甫昔少年日』，乃引賈少年。『幽徑恐多蹊』，乃引《李廣傳》『桃李不言，下自成蹊』。『絕域三冬暮』，乃引東方朔三冬文學足用。『寂寂系舟雙下淚』，乃引《賈誼傳》不系之舟。『終日坎壈［注5］纏其身』，乃引孟子少坎坷。『君不見古來盛名下』，乃引《新唐書·房管贊》云『盛名之下為難居』。真可發觀者一笑。」

蔡寬夫《詩話》云：「今世所傳《子美集》本，王翰林原叔所校定，辭有兩出者，多並存於注，不敢徹去。至王荊公為《百家詩選》，始參考擇其善者，定歸一辭。如『先生有才過屈宋』，注：『一云先生所談或屈宋』，則舍正而從注。『且如今年冬，未休關西卒』，注：『一云如今縱得歸，休為關西卒』，則刊注而從正本。若此之類，不可概舉。其採擇之當，亦固可見矣。惟『天闕象緯逼，雲臥衣裳冷』，闕字與下句語不類，『隅目青熒夾鏡懸，肉駿碨礧［注6］連錢動』，肉駿於理若不通，乃直改闕作閱，改駿作鬃，以為本誤耳。」《學林新編》云：「《中秋月》詩曰：『滿目飛明鏡，歸心折大刀。』注詩者曰：『古詩槁砧今何在，山上複有山，何當大刀頭，破鏡飛上天，謂殘月也。』按古詩乃《樂府》所載《槁砧詩》也。槁砧者，鈇也，『槁砧今何在』，問夫何在也。『山上複有山』，言夫出也。『大刀頭』者，環也，『何當大刀頭』者，何日當還也。『破鏡』者，月半也，『破鏡飛上天』者，言月半當還也。子美詩云『歸心折大刀』者，言雖有歸心，而大刀折則未能還也。注詩者初不曉其意，乃訓為殘月，則誤矣。唐李義山《擬意詩》云：『空看小垂手，忍問大刀頭。』亦用此事也。」

《遯齋閒覽》云：「狄遵度幼而聰慧，弱冠，為文詞氣豪邁，有韓、柳之風，其為歌詩，每以子美為法。既而友人有往湘中者，乃為文，使之耒陽吊子美之墳。數日，忽夢子美與之反複諷誦其平生所為詩十餘篇，皆世所未聞者。及覺，仿佛可記才十餘字，遂自綴足成章云：『佳城鬱鬱頹寒煙，孤雛乳獸號荒阡。夜臥北斗寒挂枕，木前霜拱雁遠天。浮雲西去半落日，行客東逝隨長川。乾坤未死吾尚在，肯與蟪蛄論大年。』歲餘，遵度卒，時十六矣。餘從遵度族人聞此事為最詳，因附於此。東坡亦嘗記此事，但差略耳。」

苕溪漁隱曰：「《後出塞詩》云：『借問大將誰？恐是霍票姚。』《陪柏中丞觀宴將士詩》云：『漢朝頻選將，應拜霍票姚。』按《漢史》：『霍去病再從大將軍受詔，予壯士為票姚校尉。』服虔曰：『音飄搖。』師古曰：『票音頻妙反，搖音羊召反；票姚，勁疾之貌也。荀悅《漢紀》作票鷂字。去病後為票騎將軍，尚取票姚之字耳，今讀者音飄遙，不當其義也。』余謂子美今以平聲用此兩字，蓋從服虔音爾。王荊公嘗有詩云：『莫教空說霍票姚。』亦以平聲用之，必承襲子美之意也。」

唐子西《語錄》云：「過岳陽樓，觀子美詩，不過四十字耳，氣象閎放，涵蓄深遠，殆與洞庭爭雄，所謂富哉言乎者。太白、退之輩，率為大篇，極其筆力，終不逮也。杜詩雖小而大，餘詩雖大而小。」《西清詩話》云：「洞庭天下壯觀，自昔騷人墨客，題之者眾矣，如『水涵天影闊，山拔地形高』，『四顧疑無地，中流忽有山』，『鳥飛應畏墮，帆遠卻如閒』，皆見稱於世。然未若孟浩然『氣蒸雲夢澤，波動岳陽城』，則洞庭空曠無際氣象，雄張如在目前。至讀子美詩，則又不然，『吳楚東南坼，乾坤日夜浮』，不知少陵胸中吞幾云夢也。」

《後山詩話》云：「魯直謂孟浩然『氣蒸雲夢澤，波動岳陽城』，不如九僧『雲間下蔡邑，林際春申君』也。」

《詩眼》云：「老杜詩，凡一篇皆工拙相半，古人文章類如此，皆拙固無取，使其皆工，則峭急無古氣，如李賀之流是也。然後世學者，當先學其工，精神氣骨，皆在於此。如《望岳詩》云：『齊魯青未了』，《洞庭詩》云：『吳楚東南坼，乾坤日夜浮。』語既高妙有力，而言東岳與洞庭之大，無過於此，後來文士，極力道之，終有限量，益知其不可及。《望岳》第二句如此，故先云『岱宗夫何如』，《洞庭》詩先如此，故後云『親朋無一字，老病有孤舟』，使《洞庭詩》無前兩句，而皆如後兩句，語雖健，終不工；《望岳》詩無第二句，而云『岱宗夫何如』，雖曰亂道可也。今人學詩，多得老杜平慢處，乃鄰女效顰者。餘舊日嘗愛劉夢得《先主廟》詩，山谷使余讀李義山《漢宣帝詩》，然後知夢得之淺近。又嘗愛崔塗《孤雁詩》云：『幾行歸塞盡，念爾獨何之』八句，公又使讀老杜『孤雁不飲啄』者，然後知崔塗之無奇。」

《老杜補遺》云：「鮑當《孤雁詩》云：『更無聲接續，空有影相隨。』孤則孤矣，(上「孤」字原作空白，今據元本、徐鈔本、明鈔本校補。)豈若子美『孤雁不飲啄，飛鳴猶念群，誰憐一片影，相失萬重雲』，含不盡之意乎。」

三山老人《語錄》云：「張平子《南都賦》：『淯水蕩其胸。』相如《子虛賦》：『弓不虛發，中必決眥。』《望岳詩》：『蕩胸生層雲，決眥入歸鳥。』借用二賦中字也，胸與眥當於山言之，或以人言之非也。」

《石林詩話》云：「詩語固忌用巧太過，然緣情體物，自有天然工巧，而不見其刻削之痕。老杜『細雨魚兒出，微風燕子斜』，此十字殆無一字虛設，細雨著水面為漚，魚常上浮而淰，若大雨則伏而不出。燕體輕弱，風猛則不能勝，惟微風乃受以為勢，故又有『輕燕受風斜』之語。至『穿花蛺蝶深深見，點水蜻蜓款款飛』，深深字若無穿字，款款字若無點字，無以見其精微如此。然讀之渾然，全似未嘗用力，此所以不礙其氣格超勝，唐末諸子為之，便當入『魚躍練江拋玉尺，鶯穿絲柳織金梭』體矣。」

卷第十.杜少陵五

杜少陵五

三山老人《語錄》云：「《重過何氏》詩云：『花妥鶯梢蝶，溪喧獺趁魚。』西北方言以墮為妥，花妥即花墮也。」

《詩眼》云：「山谷言，文章必謹布置，每見後學，多告以《原道》命意曲折，後予以概考古人法度，如《贈韋見素詩》云：『紈褲不餓死，儒冠多誤身。』此一篇立意也，故使人靜聽而具陳之耳。自『甫昔少年日』至『再使風俗淳』，(「再」字原無，今據本集校補。)皆儒冠事業也。自『此意竟蕭條』至『蹭蹬無縱鱗』，言誤身如此也。則意舉而文備，故已有是詩矣，然必言其所以見韋者，於是有『厚愧真知』之句，所以真知者，謂傳誦其詩也。然宰相職在薦賢，不當徒愛人而已，士故不能無望，故曰『竊效貢公喜，難甘原憲貧』。果不能薦賢，則去之可也，故曰『焉能心怏怏，只是走踆踆』。又將入海而去秦也，然其去也，必有遲遲不忍之意，故曰『尚憐終南山，回首清渭濱』。則所知不可以不別，故曰『常擬報一飯，況懷辭大臣』。夫如此是可以相忘於江湖之外，雖見素亦不得而見矣，故曰『白鷗沒浩蕩，萬里誰能馴』終焉。此詩前賢錄為壓卷，蓋布置最得正體，如官府甲第，廳堂房室，各有定處，不可亂也。韓文公《原道》與《書》之《堯典》蓋如此，其它皆謂之變體可也。蓋變體如行雲流水，初無定質，出於精微，奪乎天造，不可以形器求矣。然要之以正體為本，自然法度行乎其間。譬如用兵，奇正相生，初若不知正而徑出於奇，則紛然無複綱紀，終於敗亂而已矣。《原道》以仁義立意，而道德從之，故老子舍仁義，則非所謂道德。繼敘異端之汨正。繼敘古之聖人不得不用仁義也如此，繼敘佛老之舍仁義則不足以治天下也如彼，反複皆數疊，而複結之以先王之教，終之以人其人火其書，必以是禁止，而後可以行仁義，於是乎成篇。若《堯典》自『若稽古帝堯』，至『格於上下』，則堯之大略也。自『克明俊德』至於『於變時雍』，言堯修身以及天下也。於是『乃命羲和』，言天事；『若予採』，『若時登庸』，言人事；『洪水方割』，言地事。三才之道既備，繼之以遜位終焉。然則自古有文章，便有布置，講學之士，不可不知也。」又云：「詩有一篇命意，有句中命意。如老杜《上韋見素詩》，布置如此，是一篇命意也。至其道遲遲不忍去之意，則曰『尚憐終南山，回首清渭濱』；其道欲與見素別，則曰『常擬報一飯，況懷辭大臣』，此句中命意也。蓋如此然後頓挫高雅。又有意用事，有語用事。李義山『海外徒聞更九州』，其意則用楊妃在蓬萊山，其語則用《鄒子》云：『九州之外，更有九州。』如此，然後深穩健麗。」

山谷云：「《天育驃騎歌》，首句云：『吾聞天子之馬走千里。』乃《穆天子傳》云：『天子之馬走千里，天子之狗走百里。』《示從孫濟》詩『刈葵莫放手，放手傷葵根』，此引《前漢·永平詔》『權門請托，殘吏放手』之放手。《戲贈閿鄉秦少府短歌》云：『昨夜邀歡樂更無，多才依舊能潦倒』，注引《嵇康傳》，淺陋，乃魏天保以後重吏事，謂容止蘊藉者為潦倒，出此也。南朝何季山居若邪溪雲門寺，與二兄求、點並棲遁，世號三高，敕給白衣尚書祿，不受。故《山水障圖》末云：『若邪溪，雲門寺，吾獨胡為在泥滓，青鞋布襪從茲始。』蓋有隱遁之興也。《百憂集行》云：『只今倏忽已五十。』舊本云：『只今年才五六十。』此語似方六七十如五六十也。《宴戎州楊使君東樓》云：『重碧拈春酒，(「拈」原作「拓」，今據徐鈔本、明鈔本校改，下同。)輕紅擘荔支。』拈春酒，擘荔支，此主人用歌妓為樂者。《渼陂行》：『菱葉荷花靜如拭。』拭訓淨，《雜記》：『雍人拭羊。』注：『拭，淨也。』《自京赴奉先縣詠懷》云：『朱門酒食臭，路有凍死骨。』《孫子新書》云：『楚莊攻宋，廚有臭肉，尊有俎肉，而三軍有飢色也。』注引《孟子》殊非是。《北征詩》：『天吳及紫鳳，顛倒在短褐。』天吳，水獸，八首八足，尾背青黃，出《山海經》。《贈李白》云：『飛揚跋扈為誰雄。』蓋用賀六渾論侯景專制河南十四年，有飛揚跋扈之志事，指祿山而言也。《至日》云：『愁日愁隨一線長。』釋者謂《歲時記》云：『宮中以紅線量日影，至日日影增一線。』而《唐雜錄》謂『宮中以女工揆日之長短，冬至後日晷漸長，比常日增一線之功。』此說為是。《解悶詩》云：『側生野岸及江浦，不熟丹宮滿玉壺，雲壑布衣鮐背死，勞生重馬翠眉疏。』側生荔支，見左太衝《蜀都賦》。張九齡亦云：『陋下澤之沮洳，惡層崖之嶮巇，彼前志之或妄，何側生之見疵。』云壑布衣，臨武長唐羌上書諫荔支也，見《後漢·和帝紀》。生當作生，而鄰切。武後改人為生，因而誤寫。重當作害，疏當作須，別本如此。翠眉謂妃子也。《秋日夔府詠懷寄鄭監李賓客詩》有『羽翼商山起，蓬萊漢閣連』，蓋用太子賓客秘書監事也。『峽束蒼江起，岩排石樹圓』，石樹，石楠也。《杜位宅守歲詩》，舊本作《守歲阿咸家》，當以此為是。『廣文到官舍，置馬堂階下』，舊本『系馬堂階下』系馬乃合詩人之語。『時時乞酒錢』，乞，與也。丘既切。杜詩凡言建巳建子者月，用當時歷法。『野艇恰受兩三人』，別本作航，航是大舟，當以艇為正。『看題減藥囊』，一作檢，檢字乃合詩意。『羌女輕烽燧，胡兒制駱駝』，制讀與掣同，俗音作徹耳。『臣子憂四番』，當作『憂思番』。『空城白日長』，當作『城空白日長』。蜀人謂柂師長年三老，謂衫領為船，杜詩皆用之。」

東坡云：「七言之偉麗者，子美云：『旌旗日暖龍蛇動，宮殿風微燕雀高。』『五更鼓角聲悲壯，三峽星河影動搖。』爾後寂寥無聞焉。直至永叔云：『蒼波萬古流不盡，(「蒼」原作「滄」，今據元本、徐鈔本、明鈔本校改。)白鳥雙飛意自閒。』『萬馬不嘶聽號令，諸番無事著耕耘。』可以並驅爭先矣。小生亦云：『令嚴鐘鼓三更月，野宿貔貅萬灶煙。』又云：『露布朝馳玉關塞，捷書夜到甘泉宮。』亦庶幾焉耳。」

《石林詩話》云：「七言難於氣象雄渾，句中有力，而紆餘不失言外之意，自老杜『錦江春色來天地，玉壘浮雲變古今』，與『五更鼓角聲悲壯，三峽星河影動搖』等句之後，常恨無複繼者。韓退之筆力最為傑出，然每苦意與語俱盡，《和裴晉公破蔡州回》，所謂『將軍舊壓三司貴，相國新兼五等崇』，非不壯也，然意亦盡於此矣。不若劉禹錫《賀晉公留守東都》云：『天子旌旗分一半，八方風雨會中州。』遠而大體也。」

《西清詩話》云：「杜少陵云：『作詩用事，要如禪家語：水中著鹽，飲水乃知鹽味。』此說詩家秘密藏也。如『五更鼓角聲悲壯，三峽星河影動搖』，人徒見凌轢造化之工，不知乃用事也。《禰衡傳》：『撾《漁陽操》，聲悲壯。』《漢武故事》：『星辰動搖，東方朔謂民勞之應。』則善用事者，如系風捕影，豈有跡邪。」

《詩眼》云：「世俗喜綺麗，知文者能輕之；後生好風花，老大即厭之。然文章論當理與不當理耳，苟當於理，則綺麗風花，同入於妙；苟不當理，則一切皆為長語。上自齊、梁諸公，下至劉夢得、溫飛卿輩，往往以綺麗風花累其正氣，其過在於理不勝而詞有餘也。老杜云：『綠垂風折筍，紅綻雨肥梅。』『岸花飛送客，檣燕語留人。』亦極綺麗，其模寫景物，意自親切，所以妙絕古今。言春容閒適，則有『穿花蛺蝶深深見，點水蜻蜓款款飛』，『落花游絲白日靜，鳴鳩乳燕青春深』；言秋景悲壯，則有『藍水遠從千澗落，玉山高並兩峰寒』，『無邊落木蕭蕭下，不盡長江袞袞來』；其富貴之詞，則有『香飄合殿春風轉，花覆千官淑景移』，『麒麟不動爐煙轉，孔雀徐開扇影還』；其吊古，則有『映階碧草自春色，隔葉黃鸝空好音』，『竹送清溪月，苔移玉座春』：皆出於風花，然窮盡性理，移奪造化。又云：『絕壁過雲開錦繡，疏松夾水奏笙篁。』自古詩人巧即不壯，壯即不巧，巧而能壯，乃如是也。」苕溪漁隱曰：「老杜《和早朝大明宮詩》，賈至為唱首，王維、岑參皆有之，四詩皆佳絕。賈至詩云：『銀燭朝天紫陌長，禁城春色曉蒼蒼。千條弱柳垂青瑣，百囀流鶯繞建章。(「繞」原作「滿」，今據徐鈔本、明鈔本校改。)劍佩聲隨玉墀步，衣冠身惹禦爐香。共沐恩波鳳池裏，朝朝染翰侍君王。』老杜詩云：『五夜漏聲催曉箭，九天春色醉仙桃。旌旗日暖龍蛇動，宮殿風微燕雀高。朝罷香煙攜滿袖，詩成珠玉在揮毫。欲知世掌絲綸美，池上於今有鳳毛。』王維詩云：『絳幘雞人送曉籌，尚衣方進翠雲裘。九天閶闔開宮殿，萬國衣冠拜冕旒。日色才臨仙掌動，香煙欲傍袞龍浮。朝罷須裁五色詔，佩聲歸到鳳池頭。』岑參詩云：『雞鳴紫陌曙光寒，鶯囀皇州春色闌。金鎖曉鐘開萬戶，玉階仙仗擁千官。花迎劍佩星初落，柳拂旌旗露未幹。獨有鳳凰池上客，《陽春》一曲和皆難。』今蘇台、閩中《杜工部集》本，皆不附此三詩，惟錢唐舊本有之。」

《後山詩話》云：「子美《懷薛據》云：『獨當省署開文苑，兼泛滄浪學釣翁。』蓋『省署開文苑，滄浪學釣翁』，據之詩也。王摩詰云：『九天宮殿開閶闔，萬國衣冠拜冕旒。』子美取作五字云：『閶闔開黃道，衣冠拜紫宸。』而語益工。」苕溪漁隱曰：「子美與王維同和賈至《早朝大明宮》詩，即此一聯也，子美寧肯取同時之人詩句以為己用，豈不為當時流輩之所譏誚乎？無己遽以為說，何不知子美之甚邪？」

蔡寬夫《詩話》云：「唐自景雲以前，詩人猶習齊、梁之氣，不除故態，率以纖巧為工。開元後格律一變，遂超然度越前古。(「度越」原作「越度」，今據元本、徐鈔本乙正。)當時雖李杜獨據關鍵，然一時輩流，亦非大和、元和間諸人可跂望。如王摩詰世固知之矣，獨賈至未見深稱者，餘嘗觀其五言，如『極浦三春草，高樓萬里心。楚山晴靄碧，湘水暮流深。忽與朝中舊，同為澤畔吟。停杯試北望，還欲淚沾襟。』又『越井人南去，湘川水北流。(「北」原作「不」，今據徐鈔本、明鈔本校改。)江邊數杯酒，海內一孤舟。嶺嶠同遷客，京華即舊游。春心將別恨，萬里共悠悠。』如此等類，使置老杜集中，雖明眼人恐未易辨也。」

東坡云：「《解憂詩》云：『減米散同舟，路難思同濟。向來雲濤盤，眾力亦不細。呀帆瞥眼過，飛櫓本無蒂。得失瞬息間，致遠思恐泥。百慮視安危，分明曩賢計。茲理庶可廣，拳拳期勿替。』杜詩固無敵，然自『致遠』以下，句真村陋也。此取其瑕瓋，世人雷同，不複譏評，過矣。然亦不能掩其美也。」

卷第十一.杜少陵六

杜少陵六

《西清詩話》云：「《樹萱錄》云：『子美自負其詩，鄭虔［注1］妻病瘧，過之，云：當誦予詩，瘧鬼自避。初云日月低秦樹，乾坤繞漢宮，不愈；則誦子章髑髏血模糊，手提擲還崔大夫，又不愈；則誦虯須似太宗，色映塞外春，若又不愈，則盧、扁無如何矣。』此唐末俗子之論。少陵與虔結交，義動死生，若此，乃昨暮小兒語耳，萬無此理。『虯須仙太宗』，乃《八哀詩》，謂汝陽王璡，雖死先於虔，《八哀詩》乃鄭虔輩沒後同時作，則虔不及見此詩明矣。」

《隱居詩話》云：「李光弼代郭子儀，入其軍，號令不更，而旌旗改色。及其亡也，杜甫哀之云：『三軍晦光彩，烈士痛稠疊。』前人謂杜甫之為詩史，蓋為是也，非但敘塵跡摭故實而已。」《石林詩話》云：「長篇最難，晉魏以前，詩無過十韻者，蓋常使人以意逆志，初不以敘事傾倒為工。至《述懷》、《北征》諸篇，窮極筆力，如太史公紀傳，此古今絕唱。然《八哀》八篇，本非集中高作，而世多尊稱之不敢議，此乃揣骨聽聲耳。其病蓋傷於多也。如李邕、蘇源明詩中極多累句，餘嘗痛刊去，僅取其半方盡善。然此語不可為不知者言也。」

《少陵詩總目》云：「《八哀詩》維古風中最為大筆，崔德符［注2］嘗論斯文可以表裏雅頌，中古作者莫及也。兩紀行詩，《發秦州》至《鳳凰台》，《發同谷縣》至《成都府》，合二十四首，皆以經行為先後，無複差舛。昔韓子蒼嘗論此詩筆力變化，當與太史公諸贊方駕。學者宜常諷誦之。」

唐子西《語錄》云：「《秦中紀行詩》，如『江間饒奇石』，未為極勝，到『暝色帶遠客』，則不可及也。」苕溪漁隱曰：「余讀史傳，及舊聞於知識間，得少陵詩事甚多，皆王原叔所不注者，如《冬狩行》云：『自從獻寶朝河宗』，《穆天子傳》：『天子西征，至陽紆山，河伯馮夷之所居，是為河宗。天子乃沉璧禮焉。河伯乃與天子披圖視典，以觀天下寶器。』《秋日夔府詠懷》云：『穰多慄過拳』，《西京雜記》：『上林苑嶧陽慄大如拳。』又云：『門求七祖禪』，《傳燈錄》：『北宋神秀門人普寂立其師為第六祖，而自稱七祖。』《秋日題鄭監湖上亭》云：『高唐寒浪減，仿佛識昭丘。』《荊州圖記》：『當陽東南七十里有楚昭王墓，登樓即見，所謂昭丘也。』《夔府書懷》云：『藻繪憶游睢』，魏文帝《與曹洪書》：『游睢渙者，學藻繢之彩。』注云：『睢、渙之間出文章。』《枯楠詩》：『凍雨落流膠』，《楚詞》：『使凍雨兮灑塵』，注云：『江東呼夏月暴雨為凍雨，音東。』《八哀·張九齡》詩：『仙鶴下人間，獨立霜毛整。』《張九齡家傳》：『九齡初生，母夢九鶴從天而下』，恐少陵用此事。《西京雜記》：『元封中，雪大寒，牛馬皆蜷縮如蝟。』(「縮」原作「蟲宿」，今據元本、徐鈔本、明鈔本校改。)故《前苦寒行》云：『漢時長安雪一丈，牛馬毛寒縮如蝟。』《述古詩》：『邪贏無乃勞』，張平子《西京賦》：『邪贏優而足恃』，注云：『邪偽之利，自饒足恃也。』一作嬴，一作羸，非是。《臘日》云：『口脂面藥隨恩澤，翠管銀罌下九霄』，唐制，臘日賜北門學士口脂，盛以碧鏤牙筒，《酉陽雜俎》亦云。《灩澦堆》云：『如馬戒舟航』，《水經》：『白帝山城門西江有孤石，冬出二十餘丈，夏即沒，有時才出。』又《十道志》：『灩澦大如馬，瞿塘不可下。』《秋興》云：『昆吾御宿自逶迤』，事見《揚雄傳》：『武帝開廣上林，南至宜春、鼎湖、御宿、昆吾。』《舊唐書》：『郭子儀上言，吐蕃、黨項不可忽，宜早為備。廣德元年，遣李之芳等使於吐蕃，為虜所留，二年乃得歸。』故《哭李之芳詩》云：『奉使失張騫』，蓋此事也。代宗自楚王徙封成王，《洗兵馬》云：『成王功大心轉小』，代宗時為元帥故也。《自京赴奉先縣詠懷》云：『君臣留歡娛，樂動殷樛嶱［注3］』，半山老人刊作膠葛，未詳其事所出，後讀《上林賦》：『張樂乎膠葛之寓』，寓，屋也，膠葛，曠遠深貌。乃出此也。《梅雨》云：『南京犀浦道，四月熟黃梅』，今本犀作西，非是。犀浦在成都府二十五里，太守李冰作五石犀沉江以壓水怪，因以名縣，出《成都記》。《贈射洪李四丈》云：『丈人屋上烏，人好烏亦好』，《六韜》：『武王登夏台以臨殷民，周公曰：愛人者，愛其屋上烏；憎人者，憎其餘胥。』(「餘胥」原作「儲胥」，今據元本、徐鈔本、明鈔本校改。)《和賈至舍人早朝大明宮》云：『五夜漏聲催曉箭』，《顏氏家訓》：『或問一夜五更何所訓？答云：漢、魏以來，謂甲夜乙夜丙夜丁夜戊夜，又謂之五鼓，亦謂之五更，皆以五為節也。』《風疾舟中伏枕書懷》云：『疑惑樽中弩』，樂廣乃弓影，此云弩影，事見《風俗通》：『應郴為汲令，(「郴」原作「抑」，明鈔本作「彬」，《風俗通義·怪神篇》作「郴」，今據改，下並同。)夏至日，賜主簿杜宣酒，北壁上有懸赤弩，照杯中，形如蛇，因得疾。郴知之，使宣於舊處設酒，猶有蛇。郴指曰：此弩影耳。』《解悶》云：『複憶襄陽孟浩然，清詩句句盡堪傳，即今耆舊無新語，漫釣槎頭縮項扁。』《襄陽耆舊傳》：『峴山下漢水中出扁魚，味極肥美，常禁人採捕，以槎斷水，因謂之槎頭扁。宋張敬兒為刺史，作六櫓船獻齊高帝曰：奉槎頭縮項扁一千八百頭。孟浩然嘗有詩云：試垂竹竿釣，果得槎頭扁。用此事也。』《飲中八仙歌》云：『天子呼來不上船』，按範傳正《李太白墓碑》云：『明皇泛白蓮池，召公作序，公已被酒，命高將軍扶以登舟。』恐少陵用此事。或云蜀人呼衣襟紐為船，有以見太白醉甚，雖見天子，披襟自若，其真率之至也。」

苕溪漁隱曰：「李、杜畫像，古今詩人題詠多矣。若杜子美，其詩高妙，固不待言，要當知其平生用心處，則半山老人之詩得之矣。若李太白，其高氣蓋世，千載之下，猶可嘆想，則東坡居士之贊盡之矣。半山老人詩云：『吾觀少陵詩，謂與元氣侔。力能排天斡九地，壯顏毅色不可求。浩蕩八極中，生物豈不稠。醜妍巨細千萬殊，竟莫見以何雕鎪。惜哉命之窮，顛倒不見收。青衫老更斥，餓走半九州。瘦妻殭前子僕後，攘攘盜賊森戈矛。吟哦當此時，不廢朝廷憂，嘗願天子聖，大臣各伊周。寧令吾廬獨破受凍死，不忍四海赤子寒颼颼。傷屯悼屈止一身，嗟時之人我所羞。所以見公像，再拜涕泗流。推公之心古亦少，願起公死從之游。』東坡居士贊云：『天人幾何同一漚，謫仙非謫乃其游。麾斥八極隘九州，化為兩鳥鳴相酬。一鳴一止三千秋，開元有道為少留，縻之不可矧肯求。西望太白橫峨岷，眼高四海空無人。大兒汾陽中令君，小兒天台坐忘身。平生不識高將軍，手污吾足乃敢瞋，作詩一笑君應聞。』」

東坡云：「《桃竹杖引》：『江心蟠石生桃竹，斬根削皮如紫玉。』桃竹葉如棕，身如竹，密節而實中，犀理瘦骨，天成拄杖也。嶺外人多種此，而不知其為桃竹，流傳四方，視其端有眼者，蓋自東坡出也。」

東坡云：「僕嘗問荔支何所似，或曰：『荔支似龍眼。』坐客皆笑其陋，荔支實無所似也。僕云：『荔支似江瑤柱。』應者皆憮然，(「憮」原作「撫」，今據元本、徐鈔本、明鈔本校改。)僕亦不辨。昨日見畢仲游，僕問杜甫似何人，仲游言似司馬遷。僕喜而不答，蓋與曩言會也。」

《後山詩話》云：「永叔不好杜詩，子瞻不好司馬遷《史記》，餘每與黃魯直怪嘆，以為異事。」《學林新編》云：「《贈李太白詩》：『豈無青精飯，使我顏色好。』注詩者曰：『《梁書·安成康王秀傳》：或橡飯菁羹，惟日不足，或葭牆艾席，樂在其中。』某按青菜為羹，謂之菁羹，《字書》：『菁，蔓菁也。』《書》所謂菁茅，《禮》所謂菁蒩，即此物也。子美詩蓋用道書中陶隱居《登真訣》有乾石青精食迅飯。食迅音迅，謂飡也。其法即南燭草木浸米蒸飯，暴乾，其色青如黳［注4］珠，食之可以延年卻老，此子美所謂青精飯也。《神農本草》木部有南燭枝葉，人服，輕身長年，令人不飢，益顏色，取汁炊飯，名為烏飯，又名黑飯草。在道書謂之南燭草木，在《本草》謂之南燭枝葉，蓋一物也。以菁羹為青精，則誤甚矣。」

《學林新編》云：「『匡山讀書處，頭白好歸來。』注詩者曰：『匡山未詳。』某案《漢郡國志》：『廬江郡尋陽縣。』劉昭注引釋惠遠《廬山記》曰：『有匡俗先生，出商、周之際，居其下，受道於仙人，時謂所止為仙人之廬。』又引《豫章舊志》曰：『匡俗先生字君平，夏、商之苗裔。』又《建康實錄》曰：(「建」原作「見」，今據元本、徐鈔本、明鈔本校改。)『隆安六年，桓玄遺書於匡山惠遠法師。』(「桓」原作「亙」，今據明鈔本校改。)然則匡山者，廬山也。李太白游廬山舊矣，子美既不得志，而太白複以譖出，故子美詩曰：『頭白好歸來。』蓋欲招隱為廬山之游也。」

苕溪漁隱曰：「《緗素雜記》、《學林新編》，二家辨証乘槎事，大同小異，餘今採摭其有理者，共為一說。案張茂先《博物志》曰：『舊說天河與海通。近世有人居海上者，每年八月，見浮槎來，不失期。亹［注5］一年糧，乘之而去。十餘日中，猶觀星月日辰，自後茫茫，亦不覺晝夜。奄至一處，有城郭屋舍甚嚴，遙望宮中有婦人織，見一丈夫牽牛，渚次飲之，驚問曰：何由至此。其人說與來意，並問此是何處，答曰：君至蜀郡訪嚴君平，則知之。因還，後以問君平，君平曰：某年月日，有客星犯牽牛宿。計年月，正是此人到天河時也。』所載止此而已。而《荊楚歲時記》直曰：『張華《博物志》云：漢武帝令張騫窮河源，乘槎經月而去，至一處，見城郭如官府，室內有一女織，又見一丈夫牽牛飲河，騫問云：此是何處，答曰：可問嚴君平。織女取榰機石與騫而還。後至蜀問君平，君平曰：某年月日客星犯牛斗。所得榰機石，為東方朔所識，並其証焉。』案騫本傳及《大宛傳》，騫以郎應募使月氏，為匈奴所留，十餘歲得還，騫身所至者大宛、大月氏、大夏、康居，而傳聞其旁大國五六，具為天子言其地形所有，並無乘槎至天河之說。而宗懍乃傅會以為武帝、張騫之事，又益以榰機石之說，何邪？子美《夔府詠懷》詩曰：『途中非阮籍，槎上似張騫。』又《秋興》詩曰：『奉使虛隨八月槎。』如此類，前賢多用之，恐非實事。」

《學林新編》云：「世傳織女嫁牽牛，渡河相會。某案《史記》、《晉·天文志》：『河鼓星在織女牽牛二星之間。』世俗因傅會為渡河之說，媟瀆上象，無所根據。《淮南子》云：『烏鵲填河成橋，而渡織女。』《荊楚歲時記》云：『七夕，河漢間奕奕有光景，以此為候，是牛女相過也。』其說皆怪誕不足信。子美《牽牛織女詩》曰：『牽牛出河西，織女處其東。萬古永相望，七夕誰見同？神光意難候，此事終朦朧。』觀子美詩意，不取世俗說也。七夕乞巧，見於周處《風土記》，乃後人編類成書，大抵初無稽考，不足信者多矣。」苕溪漁隱曰：「余觀《注詩史》是二曲李歜［注6］，述其《自序》云：『歜上書之明年，言狂意妄，聖天子不賜鑊［注7］樵，全生棄逐嶺表，東坡先生亦謫昌化，幸忝門下青氈，又於疑誤處，授先生指南三千餘事，疏之編簡，聊自記其忘遺爾。』然三千餘事，餘嘗細考之史傳小說，殊不略見一事，寧盡出於異書邪？以此驗之，必好事者偽撰以誑世，所謂李歜者，蓋以詭名耳。其間又多載東坡語，如『草黃騏驥病』，則注云：『陳畯臥疾，梁拘過門曰：霜經草黃，騏驥病矣，駑駘何以快駃。蓋言君子不得時，小人自肆也。』『少游一日來問餘曰：某細味杜詩，皆於古人語句補綴為詩，平穩妥貼，若神施鬼設，不知工部腹中幾個國子監邪？余喜此譚，遂筆寄同叔，子由一字同叔。使知少游留心於老杜。』『意欲鏟疊嶂』，則注云：『袁盎曰：諸侯欲鏟連雲疊嶂而造物，夫複如何。』『余因舟中與兒子迨同注，檢書倦先臥，餘繼燭至曉，遂疏之。』似此等語甚眾，此聊舉其一二言之，當亦是偽撰耳。近時又有箋注東坡詩句者，其集刊行，號曰《東坡錦繡段》者是也。亦隨句撰事牽合，殊無根蒂，正與李歜《注詩史》同科，皆不可信也。閩中近時又刊《詩話總龜》，此集即阮閱所編《詩總》也，餘於《漁隱叢話序》中已備言之。阮字閎休，官至中大夫，嘗作監司郡守，廬州舒城人，其《詩總》十卷，分門編集，今乃為人易其舊序，去其姓名，略加以蘇黃門《詩說》，更號曰《詩話總龜》，以欺世盜名耳。世所傳《眼兒媚》詞：『樓上黃昏杏花寒，斜月小欄幹，一雙燕子，兩行歸雁，畫角聲殘。綺窗人在東風裏，無語對春閒。也應似舊，盈盈秋水，淡淡春山。』亦閎休所作也。閎休嘗為錢唐幕官，眷一營妓，罷官去，後作此詞寄之。」

卷第十二.杜少陵七

杜少陵七

潘子真《詩話》云：「《北嶽碑》，後漢光和二年立。苦縣老子廟亦漢碑，其字刻極勁，杜詩所謂『《苦縣》《光和》尚骨立，書貴瘦硬方通神。』《苦縣》、《光和》謂二碑也。顏之推論文章云：『至於陶冶性情，從容諷諫，入其滋味，亦樂事也。』老杜『陶冶性靈存底物』，蓋本於此。《可嘆詩》云：『丈夫正色動引經，豐城客子王季友。群書萬卷常暗誦，《孝經》一通看在手。貧窮老瘦家賣履，好事就之為攜酒。豫章太守高帝孫，引為賓客敬頗久。』元結《篋中集》載季友數詩，殊高古。高帝孫者，李勉也。蓋鄭惠王元懿生安德郡公琳，琳生擇言，擇言生勉，勉自河南尹徙江西觀察使。案《唐河西新幢子記題名》云：『使兼御史中丞兼監察御史王季友。』陸士衡《傷逝賦》云：『托末契於後生。』杜詩云：『晚將末契托年少。』《瑞應圖》曰：『王者宴不及醉，則銀甕出。』《洗兵馬》詩云：『不知何國進白環，複道諸山出銀甕。』舜時西王母進白環，見《宋書志》。『游子久在外，門戶無人持』，《古樂府·隴西行》：『健婦持門戶，勝一大丈夫，焉知肘腋禍，自及梟獍徒。』肘腋是趙滅智伯事。蘇秦激張儀相秦，以馬韉席坐之，『人來坐馬韉』之句，出於此也。古人造語，俯仰紆餘，各有態。『小麥青青大麥枯，誰當獲者婦與姑，丈夫何在西擊胡。』凡此句中，每函問答之詞。『大麥乾枯小麥黃，問誰腰鐮胡與羌』，句法實有所自。劉孝標《廣絕交論》云：『王陽登則貢公喜，罕生逝而國子悲。』故老杜詩云：『竊效貢公喜。』」苕溪漁隱曰：「《遣懷詩》：『昔我游宋中，惟梁孝王都。憶與高李輩，論交入酒壚。兩公壯藻思，得我色敷腴。氣酣登吹台，懷古視平蕪。』案《新唐書》：『甫從李白及高適過汴州，酒酣，登吹台，慷慨懷古，人莫測也。』吹台即梁孝王歌台，今謂繁台矣。而《西清詩話》乃云：『質之少陵《昔游詩》：昔者與高李，同登單父台。則知非吹台。三人皆詞宗，果登吹台，豈無雄詞傑唱著後世邪？』予竊哂其弗細考前詩，而妄為雲云，故具載之以顯其誤也。」

洪駒父《詩話》云：「世謂兄弟為友于，謂子孫為詒厥者，歇後語也。子美詩曰：『山鳥山花皆友於』，退之詩：『誰謂詒厥無基址』，韓、杜亦未能免俗，何也？」苕溪漁隱曰：「老杜詩云：『六月曠摶扶』，案《莊子》：『摶扶搖而上者九萬里。』疏云：『摶，斗；扶搖，旋風也。』今雲摶扶，亦是歇後語耳。」

《隱居詩話》云：「唐人詠馬嵬之事者多矣，世所稱者劉禹錫云：『官軍誅佞幸，天子舍夭姬。群吏伏門屏，貴人牽帝衣。低回轉美目，風日為無輝。』白居易云：『六軍不發爭奈何，宛轉娥眉馬前死。』此乃歌詠祿山能使官軍叛逼迫明皇，明皇不得已而誅楊妃也。豈特不曉文章體裁，而造語蠢拙，抑亦失臣下事君之禮。老杜則不然，其《北征詩》曰：『憶昨狼狽初，事與古先別，不聞夏商衰，中自誅褒妲。』乃見明皇鑒夏、商之敗，畏天悔過，賜妃子以死，官軍何預焉。《唐闕史》載鄭畋《馬嵬詩》，命意似矣，而詞句凡下，比托無狀，不足道也。」苕溪漁隱曰：「予觀《冷齋夜話》所論，與此相同，但《隱居詩話》乃魏泰道輔所撰，道輔於明白為前輩，必明白竊其說耳。然老杜謂夏、商衰，誅褒、妲，褒姒，周幽王後也，疑夏字為誤，當云商、周可也。」《桐江詩話》云：「魏道輔泰，襄陽人，元佑名士也。與王介甫兄弟最相厚，僕初以謂有隱德，不仕，及試院中，因上請主文，道輔恃才豪縱，不能忍一時之忿，歐主文幾死，坐是不許取應。嘗有《荊門別張天覺詩》云：『秋風十驛望台星，想見冰壺照坐清。零雨已回公旦駕，挽須聊聽野王箏。三朝元老心方壯，四海蒼生耳已傾。白髮故人來一別，卻歸林下看升平。』詩律峻峭，今人不可到也。」

潘子真《詩話》云：「道輔少與徐忠愍及山谷老人友善，博極群書，尤能談朝野可喜事，亹亹終日。作詩自成一家，有集二十卷，號漢上丈人，其間有『博山燒沉水，煙燼氣不滅，日暮白門前，楊花散成雪。』不減江左諸人語。」

《詩眼》云：「孫莘老嘗謂老杜《北征》詩勝退之《南山》詩，王平甫以謂《南山》勝《北征》，終不能相服。時山谷尚少，乃曰：『若論工巧，則《北征》不及《南山》，若書一代之事，以與《國風》、《雅》、《頌》相為表裏，則《北征》不可無，而《南山》雖不作未害也。』二公之論遂定。時曾子固曰：『司馬遷學《莊子》，班固學《左氏》，班、馬之優劣，即莊、老之優劣也。』公又曰：『司馬遷學《莊子》，(「學」字原脫，今據上文校補。)既造其妙，班固學《左氏》，未造其妙也。然《莊子》多寓言，架空為文章，《左氏》皆書事實，而文詞亦不減《莊子》，則《左氏》為難。』子固亦以為然。」

唐子西《語錄》云：「古之作者，初無意於造語，所謂因事以陳辭。如《北征》一篇，直紀行役耳，忽云『或紅如丹砂，或黑如點漆，(「點」元本、徐鈔本、明鈔本作「黟」。)雨露之所濡，(「濡」原作「儒」，今據元本、徐鈔本、明鈔本校改。)甘苦齊結實』，此類是也。文章只如人作家書乃是。」《後山詩話》云：「裕陵常謂子美詩『勛業頻看鏡，行藏獨倚樓』，謂甫之詩，皆不迨此。」《冷齋夜話》云：「詩句有含蓄者，如老杜『勛業頻看鏡，行藏獨倚樓』，鄭雲叟曰：『相看臨遠水，獨自上孤舟。』(「上」原作「生」，今據元本、徐鈔本、明鈔本校改。)是也。有意含蓄者，如《宮詞》曰：『銀燭秋光冷畫屏，輕羅小扇撲流螢，天街夜色涼如水，臥看牽牛織女星。』又《嘲人詩》曰：『怪來妝閣閉，朝下不相迎，總向春園裡，花間語笑聲。』是也。有句意俱含蓄者，如《九日》詩曰：『明年此會知誰健，醉把茱萸子細看。』《宮怨》詩曰：『玉容不及寒鴉色，猶帶朝陽日影來。』是也。」

山谷云：「余讀《周書·月令》云：『反舌有聲，佞人在側。』乃解《百舌詩》『過時如發目，君側有讒人』之句。」

東坡云：「『自平宮中呂太一』，世莫曉其義，而妄者以謂唐時有自平宮。偶讀《玄宗實錄》，有中官呂太一叛於廣南，(「官」原作「宮」，今據元本、徐鈔本、明鈔本校改。)杜詩蓋言自平宮中呂太一，故下文有收珠海南之句，見書不廣，而以意輕改文字，鮮不為人笑。《後出塞詩》：『我本良家子，出師亦多門。將驕益愁思，身貴不足論。躍馬二十年，(「二」元本、徐鈔本作「三」。)恐辜明主恩。坐見幽州騎，長驅河洛昏。中夜間道歸，故里但空村。惡名幸脫免，窮老無兒孫。』詳味此詩，蓋祿山反時，其將校有脫身歸國，而祿山虜執其妻子者，不知其姓名，可恨也。餘在岐下見秦州進一馬鬃，如牛項，垂胡側立，顛倒毛生肉端，番人云：『此肉鬃馬也。』乃知《鄧公驄馬行》『肉駿碨礧連錢動』，當作肉鬃。《詠懷詩》：『杜陵有布衣，老大意轉拙，許身一何愚，竊比稷與契。』子美自比稷、契，人未必許也，然其又有詩云：『舜舉十六相，身尊道更高，秦時用商鞅，法令如牛毛。』自是稷、契輩人口中語也。又云：『知名未必稱，局促商山芝。』又云：『王侯與螻蟻，同盡隨丘墟，願聞第一義，回向心地初。』乃知子美詩，尚有事在也。」唐子西《語錄》云：「『舜舉十六相，身尊道更高，秦時用商鞅，法令如牛毛。』其於治道深矣。」

《西清詩話》云：「《同谷縣七歌》，其四云：『嗚呼四歌兮歌四奏，竹林為我啼清晝。』近有一士人自同州來，籠一禽，大如雀，色正青，善鳴，問其名，曰：『此竹林鳥也。』今本作林猿，非也。」

《冷齋夜話》云：「『筍根稚子無人見，沙上鳧雛旁母眠。』世不解『稚子無人見』何等語。唐人《食筍詩》：『稚子脫錦繃，駢頭玉香滑。』則稚子為筍明矣。贊寧《雜志》曰：『竹根有鼠，大如貓，其色類竹，名豚，亦云稚子。』余以問子蒼，子蒼曰：『筍為稚子，老杜之意也，不用《食筍詩》亦可。』」《漫叟詩話》云：「『筍根稚子無人見』，當為野雉之雉，或以為童稚，非也。」

《桐江詩話》云：「《冷齋》以稚子便作筍，引唐人詩為証，何謬之甚也。此詩蓋為筍之脫籜，如小兒之解繃，便以稚子為筍則非也。少陵詩本『筍根稚子無人見』，今誤以雉為稚，蓋筍生乃雉哺子之時，言雉子之小，在竹間人不能見故也。」《呂氏童蒙訓》云：「『雕蟲蒙記憶，烹鯉問沉綿』，不說作賦，而說雕蟲，不說寄書，而說烹鯉，不說疾病，而雲沉綿；『頌椒添諷味，禁火卜歡娛』，不說歲節，但云頌椒，不說寒食，但云禁火：亦文章之妙也。」

《三山老人語錄》云：「《登慈恩寺塔》詩，譏天寶時事也。山者，人君之象，『秦山忽破碎』，則人君失道矣。賢不肖混淆而清濁不分，故曰『涇渭不可求。』天下無綱紀，文章而上都亦然，故曰：『俯視但一氣，焉能辨皇州。』於是思古之聖君不可得，故曰：『回首叫虞舜，蒼梧雲正愁。』是時明皇方耽於淫樂而不已，故曰：『惜哉瑤池飲，日宴昆崙丘。』賢人君子，多去朝廷，故曰：『黃鵠去不息，哀鳴何所投。』惟小人貪竊祿位者在朝，故曰：『君看隨陽雁，各有稻粱謀。』」

苕溪漁隱曰：「『家家養烏鬼』之句，餘觀諸公詩話，其說蓋有四焉。《漫叟詩話》以豬為烏鬼，蔡寬夫《詩話》以烏野神為烏鬼，《冷齋夜話》以烏蠻鬼為烏鬼，沈存中《筆談》、《緗素雜記》以鸕鶿為烏鬼，今具載其說焉。《漫叟詩話》云：『家家養烏鬼，頓頓食黃魚。世以烏鬼為鸕鶿，言川人養此取魚。予崇寧間往興國軍，太守楊鼎臣字漢傑，一日約飯鄉味，作蒸豬頭肉，因謂予曰：川人嗜此肉，家家養豬，杜詩所謂家家養烏鬼是也。每呼豬則作烏鬼聲，故號豬為烏鬼。』蔡寬夫《詩話》云：『或言老杜詩家家養烏鬼，頓頓食黃魚。烏鬼乃鸕鶿，謂養之以捕魚。予少時至巴中，雖見有以鸕鶿捕魚者，不聞以為烏鬼也，不知《夔州圖經》何以得之。然元微之《江陵詩》云：病賽烏稱鬼，巫占瓦代龜。注云：南人染病則賽烏鬼。則烏鬼之名，自見於此。巴楚間嘗有捕得殺人祭鬼者，問其神明，曰烏野七頭神。則烏鬼乃所事神名爾。或云養字乃賽字之訛，理亦當然。蓋為其殺人而祭之，故詩首言異俗籲可怪，斯人難並居。若養鸕鶿捕魚而食，有何籲怪不可並居之理。則鸕鶿決非烏鬼，宜當從元注也。』《冷齋夜話》云：『川峽路民多供事烏蠻鬼，以臨江，故頓頓食黃魚耳。俗人不解，便作養畜字讀，遂使沈存中白差烏鬼為鸕鶿也。』沈存中《筆談》云：『士人劉克博觀異書，杜詩有家家養烏鬼，頓頓食黃魚，世之說者，皆謂夔、峽間至今有鬼戶，乃夷人也，其主謂之鬼。然不聞有烏鬼之說。又鬼戶者，夷人所稱，又非人家所養。克乃按《夔州圖經》，稱峽中人以鸕鶿繩系其頸，使之捕魚，得魚則倒提出之，至今如此。予在蜀中見人家養鸕鶿，使捕魚，信然。但不知謂之烏鬼耳。』《緗素雜記》云：『《筆談》嘗論杜詩家家養烏鬼，頓頓食黃魚，峽中人謂鸕鶿為烏鬼，養之以取魚也。』又按《東齋記事》云：『蜀之魚家養鸕鶿十數者，日得魚可數十斤，以繩約其吭，才通小魚，大魚則不可食，時呼而取出之，乃複遣去。甚馴狎，指顧如人意，有得魚而不以歸者，則押群者啄而使歸。比之放鷹鶻，無馳走之勞，得利又差厚。』所載止此而已。然範蜀公亦不知鸕鶿乃杜詩所謂烏鬼也。按《夷貊傳》云：『倭國水多陸少，以小環挂鸕鶿項，令入水捕魚，日得百餘頭。』則此事信然。余嘗細考四說，謂鸕鶿為烏鬼是也，其謂豬與烏野神、烏蠻鬼為烏鬼者，非也。餘官建安，因事至北苑焙茶，扁舟而歸，中途見數漁舟，每舟用鸕鶿五六，以繩系其足，放入水底捕魚，徐引出，取其魚。目睹其事，益可驗矣。」

卷第十三.杜少陵八

杜少陵八

《漫叟詩話》云：「『叫怒索飯啼門東』，又云：『用激壯士肝。』說者謂庖廚之門在東，肝主怒，非偶就韻也。可謂至論。《秋雨嘆》：『禾頭生耳黍穗黑。』今所行印本皆作木字，事見《齊民要術》，云：『秋雨甲子，禾頭生耳。』木當作禾。《往在詩》：『白間剝畫蟲。』初不知其何等語也，及觀何平叔《景福殿賦》云：『皎皎白間，微微列錢。』注謂白間窗也，餘嘗以白間對黃里。《姜七少府設鱠戲贈長歌》首章云：『姜侯設鱠當嚴冬，昨日今日皆大風』，乃知『慳風澀雨』之句，自古有之。『偏勸腹腴愧年少』，山谷謂腹下肥處為腴。《丹青引》：『意匠慘淡經營中。』事見陸機《文賦》：『意司契而為匠。』『飰［注1］抄雲子白』之句，說者多以《學林》所記云事，母風子云。《漢武外傳》云：『神仙之食，有風實云子。』當出於此。按《本草》：『崖蜜，石蜜也。』故老杜逸詩有『崖蜜松花白，山杯竹葉新』之句。《螢火詩》：『幸因腐草出，敢近太陽飛』，說者云為李輔國作。」

《隱居詩話》云：「夏鄭公竦評老杜《初月詩》『微升紫塞外，已隱暮雲端』，以為意主肅宗也。鄭公善評詩也，吾觀退之『煌煌東方星，奈此眾客醉』，其順宗時作也，東方謂憲宗在儲也。」

《瑤溪集》云：「《詩》之六義，後世賦別為一大文，而比少興多，詩人之全者，惟杜子美時能兼之。如《新月詩》：『光細弦欲上，影斜輪未安。』位不正，德不充，風之事也。『微升古塞外，已隱暮雲端。』才升便隱，似當日事，比之事也。『河漢不改色，關山空自寒。』河漢是矣，而關山自淒然，有所感興也。『庭前有白露』，露是天之恩澤，雅之事。『暗滿菊花團』，天之澤止及於庭前之菊，成功之小如此，頌之事。說者以為子美此詩，指肅宗作。」《三山老人語錄》云：「《姜少府設鱠歌》云：『姜侯設鱠當嚴冬，昨日今日皆天風。』或謂譏姜之慳，唐人已有『慳風澀雨』之語，非也。蓋言嚴冬天寒，又連日有風，黃河冰益厚矣。當此時而鑿冰取魚為鱠，其意勤甚，故曰：『黃河美魚不易得，鑿冰恐侵河伯宮。』」

《石林詩話》云：「《病柏》、《病橘》、《枯棕》、《枯楠》四詩，皆當時事。《病柏》當為明皇作，與《杜鵑行》同意。《枯棕》皆民力之殘困，其篇中自言矣。《枯楠》云：『猶含棟梁具，無複雲霄志。』當為房次律之徒作。惟《病橘》始言『惜哉結實小，酸澀如棠梨。』末以比荔支勞民，疑若指近幸之不得志者。自漢、魏以來，詩人用意深遠，不失古風，惟此為然，不但語之工也。」

蔡寬夫《詩話》云：「『江湖多白鳥，天地有青蠅。』人遂以白鳥為鷺。而《禮記·月令》『群鳥養羞』，鄭氏乃引《夏小正》丹鳥白鳥之說，謂白鳥為蚊蚋，則知以對青蠅，意亦深矣。不然，江湖多白鷺，有何說邪？」

山谷云：「好作奇語，自是文章一病。但當以理為主，理得而辭順，文章自然出群拔萃。觀子美到夔州後詩，退之自潮州還朝後文，皆不煩繩削而自合矣。」蔡寬夫《詩話》云：「詩語大忌用工太過，蓋煉句勝則意必不足，語工而意不足，則格力必弱，此自然之理也。『紅稻啄餘鸚鵡粒，碧梧棲老鳳凰枝』，可謂精切，而在其集中，本非佳處，不若『暫止飛鳥將數子，頻來語燕定新巢』，為天然自在。其用事若『宓子彈琴邑宰日，終軍棄繻英妙年』，雖字字皆本出處，然比『今日朝廷須汲黯，中原將帥憶廉頗』，雖無出處一字，而語意自到。故知造語用事，雖同出一人之手，而優劣自異，信乎詩之難也。」

蘇子由云：「《大雅·綿》九章，誦太王遷豳，建都邑，營宮室而已。至其八章乃曰：『肆不殄厥慍，亦不隕厥問』，始及昆夷之怒，尚可也。至其九章乃曰：『虞芮質厥成，文王蹶厥生。予曰有疏附，予曰有先後，予曰有奔奏，予曰有禦侮。』事不接，文不屬，如連山斷嶺，雖相去絕遠，而氣象聯絡，觀者知其脈理之為一也。蓋附離不以鑿枘，此最為文之高致耳。老杜陷賊時，有《哀江頭》詩曰：『少陵野老吞聲哭，春日潛行曲江曲。江頭宮殿鎖千門，細柳新蒲為誰綠？憶昔霓旌下南苑，宛中萬物生顏色。昭陽殿裏第一人，同輦隨君侍君側。輦前才人帶弓箭，白馬嚼嚙黃金勒。翻身向天仰射雲，一箭正墜雙飛翼。明眸皓齒今何在？血污游魂歸不得！清渭東流劍閣深，去住彼此無消息。人生有情淚沾臆，江水江花豈終極？黃昏胡騎塵滿城，欲往城南忘南北。』予愛其詞氣如百金戰馬，注坡驀澗，如履平地，得詩人之遺法。如白樂天詩詞甚工，然拙於紀事，寸步不遺，猶恐失之，此所以望老杜之藩垣而不及也。」

《迂叟詩話》云：「唐曲江，開元、天寶中，旁有殿宇，安、史亂後，其地盡廢。文宗覽杜甫詩云：『江頭宮殿鎖千門，細柳新蒲為誰綠？』因建紫雲樓、落霞亭，歲時賜宴。又詔百司於兩岸建亭館。太宗於西郊鑿金明池，池中有台榭，以閱水戲，而士人游觀，無存泊之所。若兩岸如唐制，設亭館，即逾曲江之盛也。」

《西清詩話》云：「《唐書·列女傳》：『王圭微時，母盧氏嘗云：子必貴，但未見汝與游者。圭一日引房玄齡、杜如晦過之，母曰：汝貴無疑。』所載止此而已。質之少陵詩，事未究也。《送重表侄王砅》云：『我之曾老姑，爾之高祖母，爾祖未顯時，歸為尚書婦。』則圭母杜氏非盧氏也。又云：『隋朝大業末，房杜俱交友。長者來在門，荒年自糊口。家貧無供給，客位但箕帚。俄頃羞頗珍，寂寥人散後。入怪鬢髮空，籲嗟為之久。自陳剪髻鬟，鬻市充沽酒。(「市」原作「巾」，今據元本、徐鈔本、明鈔本校改。)上雲天下亂，宜與英俊厚。向竊窺數公，經綸亦俱有。次問最少年，虯髯十八九。子等成大名，皆因此人手。下雲風雲合，龍虎一吟吼。願展丈夫雄，得辭兒女醜。秦王時在坐，真氣驚戶牗。及乎貞觀初，尚書踐台鬥。夫人常肩輿，上殿稱萬壽。六宮師柔順，法則化妃後。至尊均嫂叔，盛事垂不朽。』其上下詳諦如此。且一婦人識真主於側微，尤偉甚。史缺失而繆誤，獨少陵載之，號詩史，信矣。」

《桐江詩話》云：「《西清詩話》辨王圭母姓杜不姓盧，引少陵詩為証。今觀其詩，不特不姓盧，乃王圭之妻，非母也。史氏之訛如此。少陵詩云：『我之曾老姑，爾之高祖母，爾祖未顯時，歸為尚書婦。』即知王圭之妻也。」

《三山老人語錄》云：「唐人好飲甜酒，殆不可曉。子美云：『人生幾何春已夏，不放香醪如蜜甜』；退之云：『一樽春酒甘若飴，文人此樂無人知。』」

東坡云：「退之詩：『百年未滿不得死，且可勤買拋青春。』《國史補》云：『酒則郢之富水，烏程之箬下，滎陽之土窟春，富平之石凍春，劍南之燒春。』子美詩亦云：『聞道雲安曲米春。』裴鉶作《傳奇》，記裴航事，亦有酒名松醪春。乃知唐人名酒以春，則拋青春亦必酒名也。」

苕溪漁隱曰：「《嚴氏溪放歌》云：『劍南歲月不可度，邊頭公卿仍獨驕。』按王原叔注云：『郭英又代嚴武鎮蜀，粗暴不能容甫，故有公卿獨驕之句。』予謂是說，殊無所據，質之《唐書》及小說，嚴武卒，郭英又代之；未幾，有崔旰之亂，甫未嘗為英又幕客，何為不見容。《唐史》云：『嚴武以世舊，(「武」原作「氏」，今據元本校改。)待甫甚善。甫嘗醉登武床，瞪視曰：嚴挺之乃有此兒！武雖暴猛，外若不為忤，中銜之。一日，欲殺甫，集吏於門，武將出，冠鉤於簾三，左右白其母奔救得止。』以此知『邊頭公卿仍獨驕』之句，當為此也。」

《三山老人語錄》云：「杜子美《送嚴武還朝詩》：『公若登台輔，臨危莫愛身。』勸以仗節死義也。魏野《贈王文正公詩》：『西祀東封都了畢，好來相伴赤松游。』《贈寇萊公》詩：『好去上天辭將相，卻來平地作神仙。』勸之使退也。近世士人與上官詩，無非諛詞，未聞有規勸之語如此者。」

苕溪漁隱曰：「先君平日，尤喜作詩，手校老杜集，所正舛誤甚多。句法，暮年深得其意味；嘗泛歙溪用老杜詩『青惜峰巒過』為韻，作五詩，其一云：『港淨千尋碧，峰回兩岸青，鷺飛煙漠漠，猿嘯竹冥冥。雞犬聞聲地，雲霞蔽隱扃。桃源疑此是，時複問漁舲。』其二云：『溪山美有餘，自古神仙宅。築室隱宣平，題詩來李白。至今負薪人，問是餐霞客。不向此尋真，飄蓬端可惜。』其三云：『萬山回合處，蔥鬱釣台峰。道義高千古，簞瓢敵萬鐘。羊裘甘寂寞，鳳闕肯從容。勿謂狂奴態，清風激懦庸。』其四云：『草木紛紛落，江山正薄寒。雲藏桐子宅，波急沈郎灘。回首家林遠，多愁革帶寬。青楓知客恨，塗血點林巒。』其五云：『觀山如走馬，倏忽千群過。水從雲際來，舟疑天上坐。羈孤猿失群，往複蟻旋磨。五韻寫中腸，悲詞成楚些。』」

《遯齋閒覽》云：「杜甫《贈高適》詩云：『脫身簿尉中，始與捶楚辭。』韓愈《贈張功曹》詩云：『判司卑官不堪說，未免捶楚塵埃間。』杜牧《寄小侄阿宜》詩云：『參軍與簿尉，塵土驚劻勷［注2］，一語不中治，鞭捶身滿瘡。』以此明唐之參軍、簿尉，有過即受答杖之刑，猶今之胥吏也。」

《三山老人語錄》云：「《橋陵詩》：『先帝昔晏駕，茲山朝百靈。』先帝即睿宗也。《憶昔》詩：『憶昔先帝巡朔方，千乘萬騎入咸陽。』先帝即肅宗也。《舞劍器行》：『先帝侍女八千人，公孫劍器為第一。』(「為」原作「物」，今據徐鈔本校改。)《遣懷》詩：『先帝正好武，寰海未凋枯。』先帝即明皇也。」

苕溪漁隱曰：「《唐史》：『張垍［注3］尚寧親公主，明皇眷垍厚，即禁中置內宅。』故子美贈之詩云：『天上張公子，宮中漢客星。』又《長安志》：『拾翠殿在大明宮翰林門外，望雲亭在太極宮景福殿西。』故次聯云：『賦詩拾翠殿，佐酒望雲亭』，皆禁中事也。」《後山詩話》云：「孟嘉落帽，前世以為勝絕。子美《九日詩》云：『羞將短髮還吹帽，笑倩傍人為正冠。』其文雅曠達，不減昔人。故謂詩非力學可致，正須胸中度世耳。」

《呂氏童蒙訓》云：「潘邠老言：『七言詩第五字要響，如返照入江翻石壁，歸雲擁樹失山村。翻字失字是響字也。五言詩第三字要響，如圓荷浮小葉，細麥落輕花。浮字落字是響字也。所謂響者，致力處也。』予竊以為字字當活，活則字字自響。」

洪駒父《詩話》云：「劉路左車為予言：(「予」原作「子」，今據元本、徐鈔本、明鈔本校改。)『嘗收得唐人雜編時人詩冊，有《送惠二歸故居》詩云：惠子白駒瘦，歸溪惟病身。皇天無老眼，空穀滯斯人。崖蜜松花白，山杯竹葉新。柴門了生事，黃綺未稱臣。真子美語也。』白駒或作驢字。」

王直方《詩話》云：「『蛟室圍青草，龍堆隱白沙。護江蟠古木，迎棹舞神鴉。破浪南風正，收帆畏日斜。雲山千萬疊，何處上仙槎？』此老杜《過洞庭詩》也。李希聲云：『得之江心一小石刻。』又云：『老杜遺詩二十九篇，而《哭台州鄭司戶蘇少監》一首，山谷云：語似不類。予最愛其葉葉自開春之句．』」

《漫叟詩話》云：「老杜詩云：『麟角鳳嘴世莫識，煎膠續弦奇自見。』又杜牧之詩云：『天上鳳凰難得髓，世間那有續弦膠。』嘗見李商老云：『事載《太平廣記》。』後讀東方朔《十洲記》：『鳳麟洲，其洲多鳳麟，亦多仙家，煮鳳喙及麟角，合煎作膠，為集弦膠，或名連金泥，以能續連弓弩斷弦也。劍折，以此膠粘之。』」

卷第十四.杜少陵九

杜少陵九苕溪漁隱曰：「《戲作花卿歌》云：『成都猛將有花卿，學語小兒知姓名。用如快鶻風火生，見賊唯多身始輕。綿州副使著柘黃，我卿掃除即日平。子章髑髏血模糊，手提擲還崔大夫。李侯重有此節度，人道我卿絕世無，天子何不喚取守京都？』細考此歌，想花卿當時在蜀中，雖有一時平賊之功，然驕恣不法，人甚苦之。故子美不欲顯言之，但云『人道我卿絕世無』，既稱絕世無，『天子何不喚取守京都』，語句含蓄，蓋可知矣。山谷云：『花卿塚(「塚」原作「家」，今據元本、徐鈔本、明鈔本校改。)在丹棱之東館鎮，至今有英氣，血食其鄉。』」陳輔之《詩話》云：「荊公嘗言：『世間好語言，已被老杜道盡；世間俗言語，已被樂天道盡。』然李贊皇云：『譬之清風明月，四時常有，而光景常新。』又似不乏也。」

《詩眼》云：「山谷常言：『少時曾誦薛能詩云：青春背我堂堂去，白髮欺人故故生。孫莘老問云：此何人詩？對曰：老杜。莘老云：杜詩不如此。』後山谷語傳師云：『庭堅因莘老之言，遂曉老杜詩高雅大體。』傳師云：『若薛能詩，正俗所謂嘆世耳。』」

山谷云：「子美入蜀下峽年月，則詩中自可見，其曰：『九鑽巴噀火，三蟄楚祠雷』，則往來兩川九年，在夔府三年可知矣。」苕溪漁隱曰：「老杜又有『十暑岷山葛，三霜楚戶砧』之句，《詩譜》以謂公以乾元己亥冬至蜀，不以暑計，起明年庚子，至是為十暑，時已在湖南，獨言岷山，永泰乙巳秋至雲安，雲安、荊湖皆楚地，至是合為五霜，而云三者，獨以峽中言之。」東坡云：「《悲陳陶》云：『四萬義軍同日死。』此房管之敗也。《唐書》作陳濤，不知孰是。管既敗，猶欲持重有所伺，(「伺」原作「同」，今據元本、徐鈔本、明鈔本校改。)而中人邢延恩促戰，遂大敗。故此次篇《悲青阪》云：『焉得附書與我軍，忍待明年莫倉卒。』《北征》詩云：『桓桓陳將軍，仗鉞奮忠烈。』此謂陳元禮也。元禮佐玄宗平內難，又從幸蜀，首建誅楊國忠之策。《洗兵馬》云：『張公一生江海客，身長九尺須眉蒼。』此張鎬也。《憶昔》詩云：『關中小兒壞綱紀』，謂李輔國也。『張後不樂上為忙』，謂肅宗、張後也。『為留猛士守未央』，謂郭子儀奪兵柄入宿衛也。明皇雖誅蕭至忠，然嘗懷之，侯君集云：『蹭蹬至此。』至忠亦蹭蹬者邪！故子美亦哀之云：『赫赫蕭京兆，今為時所憐。』」

蔡寬夫《詩話》云：「《洗兵馬》云：『張公一生江海客，身長九尺須眉蒼，征起適會風雲際，扶顛始知籌策良』，說者以為張公鎬也。鎬雖史稱有王霸大略，然當為相，收複兩京時，不聞別有奇功，但有策史思明欲以範陽歸順為偽，知許叔冀臨難必變二事耳。然當時亦不果用也。豈史氏或有遺邪？《唐書·房管傳》：『上皇入蜀，管建議請諸王分鎮天下。其後賀蘭進明以此讒之肅宗，管坐是卒廢不用，世多憫之。』予讀司空圖《房太尉漢中詩》云：『物望傾心久，凶渠破膽頻。』注謂『祿山初見分鎮詔書，拊膺嘆曰：吾不得天下矣。非管無能畫此計者。』蓋以乘輿雖播遷，而諸子各分統天下兵柄，則人心固所系矣，未可以強弱爭也。今《唐史》乃不載此語。圖博學多聞，嘗位朝廷，且修史，其言必有自來。夫身以此廢，而功之在時乃若是，於其人之利害，豈不重哉！惜乎，史臣不能為一白之也。」《漫叟詩話》云：「命軒亭名最難事，近世士大夫，取『幽事頗相關』命亭曰關幽，取『半夜水明樓』命樓曰水明，皆失詩人之本意。余嘗愛竹間有亭曰聽雪，曰細香，面西有軒曰可月，蓮池上有亭曰觀心，禪房竹間有亭曰通幽，皆取古人詩句，此為得體也。」

唐子西《語錄》云：「東坡赴定武，過京師，館於城外一園子中。餘時年十八，謁之，問余觀甚書，餘云：『方讀《晉書》。』卒問其中有甚好亭子名，餘茫然失對。始悟前輩觀書，用意蓋如此。」苕溪漁隱曰：「『功業多歸馬伏波，功曹非複漢蕭何。』李公彥、劉貢甫皆云：『漢功曹曹參，非蕭何也。』余讀《高祖紀》：『蕭何為主吏。』孟康曰：『主吏，功曹也。』然則子美豈誤用事也。」蔡寬夫《詩話》云：「子美《題道林嶽麓寺》詩云：『宋公放逐登臨後，物色分留與老夫。』宋公，之問也。此語句法清新，故為傑出。其後唐扶《題詩》複云：『兩祠物色採拾盡，壁間杜甫真少恩。』意雖相反，而語亦秀拔。乃知文章變態，初無窮盡，惟能者得之。扶即沈傳師所謂唐侍御者也。其詩他語亦稱此，如『泉清或戲蛟龍窟，殿豁數盡高帆掀，即今異鳥聲不斷，聞道看花春更煩』之類，與子美『寺門高開洞庭野，殿腳插入赤沙湖，五月寒風冷佛骨，六時天樂朝香爐』之句，幾不相上下。」

潘子真《詩話》云：「《楚國先賢傳》：『孫雋字文英，與李元禮俱娶太尉桓叔玄女，時人謂桓叔玄兩女乘龍，言得婿如龍也。』杜詩云：『門闌多喜色，女婿近乘龍。』宋景文亦云：『承家男得鳳，擇婿女乘龍。』事雖不如宋之切當，(「雖」原作「而」，今據徐鈔本、明鈔本校改。)至造語則杜渾厚而有工，是知文章當以韻為勝也。」

《後山詩話》云：「杜牧云：『南山與秋色，氣勢兩相高。』最為警絕。而子美才用一句，語益工，云：『千崖秋氣高。』」《鐘山語錄》云：「杜甫固奇，就其分擇之，好句亦自有數。李白雖無深意，大體俊逸，無疏繆處。劉禹錫操行極下，內結宦官，外結柳子厚，作賦甚佳，詩但才短思苦耳。」

王直方《詩話》云：「潘敦嘗以詩呈山谷，云：『凡作詩，須要開廣，如老杜日月籠中鳥，乾坤水上萍之類。』敦云：『那便到此。』山谷云：『無此，只是初學詩一門戶耳。』」

蔡寬夫《詩話》云：「文章變態，固亡窮盡；然高下工拙，亦各系其人才。子美以『盤渦鷺浴底心性，(「渦」原作「涸」，今據徐鈔本、明鈔本校改。)獨樹花發自分明』為吳體，以『家家養烏鬼，頓頓食黃魚』為俳諧體，以『江上誰家桃樹枝，春寒細雨出疏籬』為新句，雖若為戲，然不害其格力。李義山『但覺游蜂饒舞蝶，豈知孤鳳憶雛鸞』，謂之當句有對，固已少貶矣。而唐末有章碣者，乃以八句詩平側各有一韻，如『東南路盡吳江伴，正是窮愁暮雨天。鷗鷺不嫌斜雨岸，波濤欺得送風船。偶逢島寺停帆看，(「停」原作「僧」，今據徐鈔本、明鈔本校改。)深羨漁翁下釣眠。今古若論英達算，鴟夷高興固無邊。』自號變體，此尤可怪者也。」

苕溪漁隱曰：「余纂集《叢話》，蓋以子美之詩為宗，凡諸公之說，悉以採摭，仍存標目，各志所出。今更拾遺，類次為一，以便觀覽焉。《江畔獨步尋花絕句》云：『黃四娘家花滿蹊，千朵萬朵壓枝低』，齊魯大臣二人，而史失其名，黃四娘者獨何人哉？因托此詩，以得不朽，世間幸不幸類如此。《論畫》云：『正覺良工心獨苦』，用意之妙，有舉世人莫知之者，此其所以獨苦也。《何十一覓榿木栽》云：『飽聞榿木三年大，與致溪邊十畝陰』，榿木惟蜀中有之，散林而美蔭，易長而可薪。又『老翁須地坐，細細酌流霞』，今本地坐改作地主，可謂狗尾續也。《天育驃騎歌》云：『遂令大奴守天育』，東坡題此歌於《天育驃騎圖》後，寫作『大奴字天育』，則天育為大奴字也。『矯矯龍性合變化』，合字亦寫作含字，定武有此石刻。《棕拂子》云：『不堪代白羽，有足除蒼蠅』，山谷言：『事見《新唐書》適從何處來者是也，注乃引營營青蠅，其義安在哉？』余謂此說誤矣。此乃元稹事，在子美后，子美以對白羽，皆前代事，信乎『不行一萬里、不讀萬卷書，不可看老杜詩』，蓋謂此也。《社日》云：『尚想東方朔，詼諧割肉歸』，《東方朔傳》割肉事，乃伏日，非社日也。《史記·六國表》：『秦德公二年(「公」原作「雲」，今據元本、明鈔本校改。)初作伏社祠，磔狗邑四門。』自秦、漢以來，伏臘祠社，疑子美借用此事耳。《憶昔行》云：『落日初霞閃餘映，倏忽東西無不可』，王屋山中日西落而人影或在西，日東出而人影或在東，不可致詰。《南鄰詩》云：『錦裏先生烏角巾，園收芋慄不全貧』，舊本慄字今作粟，子美以其園猶有芋慄可收，所以為不全貧，若園更以收粟，是豈得為貧也。《兵車行》云：『君不聞漢家山東二百州，千村萬落生荊杞』，唐十道有河北無山東，唐都長安，自太行以東皆山東也。《哀王孫》云：『長安城頭頭白烏，夜飛延秋門上呼』，頭字當作頸字，蓋烏無頭白者。《李潮八分小篆歌》云：『書貴瘦硬方通神』，唐初字書得晉宋之風，故以勁健相尚，至褚、薛則尤極瘦硬矣。開元、天寶以後，變為肥厚，至蘇靈芝輩，幾於重濁。雖其言為篆字而發，亦似有激於當時也。《送賈閣老出守汝州》云：『雲山紫邏深』，注云：『邏，塞也，取巡邏之義。』非是。《九域圖》云：『汝州有紫邏山。』《醉歌行》云：『風吹客衣日杲杲，樹攪離思花冥冥』，此最著意深遠。《贈李八秘書》云：『往時中補右，扈蹕上元初』，然少陵罷拾遺時，是至德初，上元乃至德後，以年譜考之，信然，蓋其為扈蹕上之初元耳。《前出塞九首》為戍兵作，(「戍」原作「成」，今據元本、徐鈔本、明鈔本校改。)《後出塞五首》為赴募者作，餘嘗細考其詞，誠為不妄。《解悶》云：『孟子論文更不疑，李陵蘇武是吾師。』舊本『李陵蘇武是吾師』一句在上，兼子美自注云：『校書郎孟雲卿，則所謂孟子也。』此但論詩，俗人意謂孟軻，乃移『孟子論文更不疑』一句在上，非也。《江南逢李龜年》云：『岐王宅里尋常見，崔九堂前幾度聞，正是江南好風景，落花時節又逢君。』此詩非子美作，岐王開元十四年薨，崔滌亦卒於開元中，是時子美方十五歲，天寶後子美未嘗至江南。學詩須先理會次序，便見工夫。如《北風詩》：『春生南國瘴，氣待北風蘇。』文章之妙，最在狀物處，如『罐醬落提攜』之類最佳。」

《隱居詩話》云：「元稹作李杜優劣論，先杜而後李，韓愈不以為然，作詩曰：『李杜文章在，光焰萬丈長。不知群兒愚，何用故謗傷？蚍蜉撼大樹，可笑不自量。』為微之發也。元稹自謂知老杜矣，其論曰：『上該曹、劉，下薄沈、宋。』至退之則曰：『引手拔鯨牙，舉瓢酌天漿。』夫高至於酌天漿，幽至於拔鯨牙，其思賾深遠宜如何，(「賾深」原作「頤彌」，今據元本、明鈔本校改。)而詎止於曹、劉、沈、宋之間邪？」

《西清詩話》云：「唐人《吊子美》：『賦出《三都》上，詩須二《雅》求。』蓋少陵遠繼周詩法度。余嘗以經旨箋其詩云：『與奴白飯馬青芻，雖不言主人，而待奴馬如此，則主人可知，與《詩》所謂言刈其楚，言秣其馬，言刈其蔞，言秣其駒同意。』又：『小城萬丈餘，大城鐵不如，則小城難為高，大城難為堅固故也。正得古人著書互相備意。』」

《學林新編》云：「《舊唐史·杜甫傳》曰：『甫永泰二年卒。』某考子美詩《大歷二年九月三十日詩》、《大歷三年春白帝城放船出瞿唐詩》、《大歷五年正月追酬高適人日詩》，《甫志》與《傳》皆云年五十九卒。案甫生於睿宗先天元年癸丑歲，卒於大歷五年辛亥歲，為年五十九，則史云永泰二年卒者誤也。元佑中胡資政知成都，作《草堂先生碑序》曰：『蜀亂，先生下荊渚，泝沅、湘，上衡山，卒於耒陽。』王內翰注子美詩曰：『大歷三年，甫下峽，入湖南，游衡山，寓居耒陽，五年，一夕醉飽卒。』元佑中呂丞相作《子美詩年譜》曰：『大歷五年夏，甫還襄漢，卒於岳陽。』某嘗考究杜陵及襄漢岳陽，皆無子美墓，惟耒陽縣有子美墓，前賢多留題，則子美當卒於耒陽也。近世有小說《麗情集》者，首敘子美因食牛肉白酒而卒，此無據妄說不足信。今注子美詩者，亦假王原叔內翰之名，謂甫一夕醉飽卒者，無乃用小說《麗情》之語邪。」

卷第十五.駱賓王.王摩詰.韋蘇州.孟浩然

駱賓王

《石林詩話》云：「舊說徐敬業敗，與駱賓王俱不死，皆去為浮屠以免，賓王居杭州靈隱寺，因續宋之問詩，人始知之。而《新唐書》不載。今宋詩乃見賓王集中，惟破題『鷲嶺鬱岧嶢，龍宮隱寂寥』兩句是宋作，自『樓觀滄海日，門對浙江潮』以後，人因其續而錄之賓王集中，或本集固自為賓王作而收之也。然賓王集乃古本，非後人所裒次者。若此詩當時已自錄於集中，則賓王之不死，亦一証也。」

王摩詰

東坡云：「味摩詰之詩，詩中有畫，觀摩詰之畫，畫中有詩。詩曰：『藍溪白石出，玉山紅葉稀，山路元無雨，空翠濕人衣。』此摩詰之詩也，或曰非也，好事者以補摩詰之遺。」

《後湖集》云：「『中歲頗好道，晚家南山垂。興來每獨往，勝事空自知。行到水窮處，坐看雲起時。偶然值林叟，談笑無回期。』此詩造意之妙，至與造物相表裏，豈直詩中有畫哉？觀其詩，知其蟬蛻塵埃之中，浮游萬物之表者也。山谷老人云：『餘頃年登山臨水，未嘗不讀王摩詰詩，固知此老胸次，定有泉石膏肓之疾。』」

《石林詩話》云：「詩下雙字極難，須是七言五言之間，除去五字三字外，精神興致，全見於兩言，方為工妙。唐人記『水田飛白鷺，夏木囀黃鸝』為李嘉佑詩，摩詰竊取之，非也。此兩句好處，正在添漠漠陰陰四字，此乃摩詰為嘉佑點化以自見其妙，如李光弼將郭子儀軍，一號令之，精彩數倍。不然，嘉佑本句但是詠景耳，人皆可到。要之，當令如老杜『無邊落木蕭蕭下，不盡長江袞袞來』，與『江天漠漠鳥飛去，風雨時時龍一吟』等，乃為超絕。近世王荊公『新霜浦漵綿綿白，薄晚林巒往往青』，與蘇子瞻『浥浥爐香初泛夜，離離花影欲搖春』，此可以追配前作也。」

李希聲《詩話》云：「唐人詩流傳訛謬，有一詩傳為兩人者，如『漠漠水田飛白鷺，陰陰夏木囀黃鸝』，既曰王維，又曰李嘉佑，以全篇考之，摩詰詩也。又『楚鄉寒食梅花時，野渡臨風駐彩旗，草色連雲人去住，水紋如穀燕差池』，既見《杜牧集》中，又《劉夢得外集》作八句，其後云：『朱轓尚憶群飛雉，青綬初聯左顧龜，非是湓城白司馬，水曹何事與新詩。』考其全篇，夢得詩也。然前四句，絕類牧之。」

《雪浪齋日記》云：「古人下連綿字不虛發，如老杜『野日荒荒白，江流泯泯清』，退之云：『月吐窗炯炯』，皆造微入妙。」《後山詩話》云：「右丞、蘇州，皆學於陶，王得其自在。」

韋蘇州

韓子蒼云：「韋蘇州少時以三衛郎事玄宗，豪縱不羈，玄宗崩，始折節務讀書。然余觀其人，為性高潔，鮮食寡欲，所居掃地焚香而坐，與豪縱者不類。其詩清深妙麗，雖唐詩人之盛，亦少其比，又豈似晚節把筆學為者，豈蘇州自序之過與？然天寶間不聞蘇州詩，則其詩晚乃工，為無足怪。高適年五十始學詩，亦遂名家，非才本絕人，莫能爾也。宋朝以文名世者多矣，然柳州、蘇州，自歐陽公尚未之愛。宋景文作《唐書·文藝傳》，舉唐之能文者皆在，至於蘇州，則以為史家軼其行事，故不書，此豈知史法哉？」

蔡寬夫《詩話》云：「蘇州詩律深妙，白樂天輩固皆尊稱之，而行事略不見《唐史》為可恨。以其詩語觀之，其人物亦當高勝不凡。《劉禹錫集》中有《大和六年舉自代》一狀，然應物《溫泉行》云：『北風慘慘投溫泉，忽憶先皇巡幸年，身騎廄馬引天仗，直至華清列御前。』則嘗逮事天寶間也，不應猶及大和，恐別是一人，或《集》之誤。」苕溪漁隱曰：「《蘇州集》有《燕李錄事》詩云：『與君十五侍皇闈，曉拂爐煙上玉墀』，又《溫泉行》云：『出身天寶今幾年，頑鈍如錘命如紙』，餘以《編年通載》考之，天寶元年至大和六年，計九十一年，應物於天寶間已年十五，及有出身之語，不應能至大和間也。蔡寬夫云：『劉禹錫所舉，別是一人』，可以無疑矣。」

《呂氏童蒙訓》云：「徐師川言：『人言蘇州詩，多言其古淡，乃是不知言蘇州詩。自李、杜以來，古人詩法盡廢，惟蘇州有六朝風致，最為流麗。』」《隱居詩話》云：「韋應物古詩勝律詩。李德裕、武元衡則律詩勝古詩，五字句又勝七字；張籍、王建詩格極相似；李益古律詩相稱：然皆非應物之比也。」

《後湖集》云：「余每讀蘇州『漠漠帆來重，冥冥鳥去遲』之語，未嘗不茫然而思，喟然而嘆，嗟乎，此余晚泊江西十年前夢耳。自餘奔竄南北，山行水宿，所歷佳處固多，欲求此夢，了不可得，豈蒹葭莽蒼，無三湘七澤之壯，雪蓬煙艇，無風檣陣馬之奇乎？抑吾且老矣，壯懷銷落，塵土坌沒，而無少日煙霞之想也？慶長筆端丘壑，固自不凡，當為餘圖蘇州之句於壁，使餘隱幾靜對，神游八極之表耳。」

《石林詩話》云：「讀古人詩，多意有所喜處，誦憶之久，往往不覺誤用為己語。『綠陰生晝寂，孤花表餘春』，此《蘇州集》中為警策，而荊公詩乃有『綠陰生晝寂，幽草弄秋妍』之句，大抵荊公閱唐人詩多，觀《百家詩選》可見也。如蘇子瞻『山圍故國城空在，潮打西陵意未平』，此非誤用，直取舊句，縱橫役使，知彼我為辨耳。」

《冷齋夜話》云：「《琥珀詩》曰：『曾為老茯苓，元是寒松液，蚊蚋落其中，千年猶可覿。』舊說松液淪入地，千年所化，今燒之尚作松氣。其琥珀中有形如蜂。然此物自外國來，今地有茯苓處，皆無琥珀，不知韋公何以知之？」

蔡寬夫《詩話》云：「王摩詰、韋蘇州集載裴迪、丘丹唱和詩，其語皆清麗高勝，常恨不多見，如迪『安禪一室內，左右竹亭幽。有法知不染，無言誰敢酬。鳥飛爭向夕，蟬噪意先秋。煩暑自茲退，清涼何處求？』如丹『賣藥有時至，自知往來疏。遽辭池上酌，新得山中書。步出芙蓉府，歸乘觳觫車。猥蒙招隱作，豈愧班生廬。』其氣格殆不減二人，非唐中葉以來，嘐嘐以詩鳴者可此。乃知古今文士，堙滅不得傳於子孫者，不可勝數。然士各言其志，共隱顯亦何足多較。觀兩詩趣尚，其胸中殆非汲汲於世者，正爾無聞，亦何所恨。其姓名偶見二人集，亦未必不為幸也。」

孟浩然

《漫叟詩話》云：「孟浩然詩：『不才明主棄，多病故人疏。』唐玄宗聞之，曰：『卿自棄朕，朕何嘗棄卿。』孟貫詩：『不伐有巢樹，多移無主花。』周世宗聞之，曰：『朕伏叛吊民，何謂有巢無主？』二子正坐詩窮，所謂轉喉觸諱。」

《隱居詩話》云：「孟浩然入翰苑，訪王維，適明皇駕至，浩然倉黃伏匿，維不敢隱而奏知，明皇曰：『吾聞此人久矣。』召使進所業，浩然誦『北闕休上書，南山歸敝廬，不才明主棄，多病故人疏。』明皇曰：『吾未嘗棄卿，何誣之甚也。』因放歸襄陽。世傳如此。而《摭言》諸書載之尤詳。且浩然布衣闌入宮禁，又犯行在所，而止於放歸，明皇寬假之亦至矣，烏在以一棄字而議罪乎？」

《呂氏童蒙訓》云：「浩然詩：『挂席幾千里，名山都未逢，泊舟潯陽郭，始見香爐峰。』但詳看此等語，自然高遠。」

王直方《詩話》云：「山谷嘗謂餘云：『作詩使《史》《漢》間全語，為有氣骨。』後因讀浩然詩見『以吾一日長』，『異方之樂令人悲』及『吾亦從此逝』，方悟山谷之言。」

《後山詩話》云：「子瞻謂浩然詩，韻高而才短，如造內法酒手，而無材料耳。」

卷第十六.韓吏部上

韓吏部上

東坡云：「退之《示兒》云：『主婦治北堂，膳服適戚疏。恩封高平君，子孫從朝裾。開門問誰來，無非卿大夫。不知官高卑，玉帶懸金魚。』又云：『凡此坐中人，十九持鈞樞。』所示皆利祿事也。至老杜則不然，《示宗武》云：『試吟青玉案，莫羨紫香囊。應須飽經術，已似愛文章。十五男兒志，三千弟子行。曾參與游夏，達者得升堂。』所示皆聖賢事也。」

蔡寬夫《詩話》云：「舊說退之子不惠，讀金根車，改為金銀，然退之《贈張籍詩》所謂『召令吐所記，解摘了瑟僴［注1］』，則不應不識字也。白樂天晚極喜李義山詩文，嘗謂我死得為爾子足矣。義山生子，遂以白老字之，即長，略無文性。溫庭筠嘗戲之曰：『以爾為樂天後身，不亦忝乎？』然義山有『袞師我嬌兒，美秀乃無匹』之句，其譽之亦不減退之，不知詩之所稱，乃此二子否乎？不然，二人之後，何其無聞也。」《唐語林》［注2］云：「退之二侍妾，一曰絳桃，一曰柳枝，皆能歌舞。《初使王庭湊至壽陽驛絕句》云：『風光欲動別長安，春半邊城特地寒，不見園花並巷柳，馬頭惟有月團團。』蓋寄意二姝。逮歸，柳枝逾垣遁去，家人追獲，故《鎮州初歸詩》云：『別來楊柳街頭樹，擺亂春風只欲飛，惟有小園桃李在，留花不發待郎歸。』自是專寵絳桃矣。」

孔毅夫《雜說》云：「退之晚年有聲妓，而服金石藥，張籍《哭退之詩》云：『中秋十五夜，圓魄天差清，為出二侍女，合彈琵琶箏。』白樂天《思舊詩》云：『閒日一思舊，舊游如目前。微之煉秋石，未老身溘然。退之服硫黃，一病竟不痊。』退之嘗譏人不解文字飲，而自敗於女妓乎？作《李博士墓志》，戒人服金石藥，而自餌硫黃乎？」

《後山詩話》云：「退之詩云：『長安眾富兒，盤饌羅膻葷，不解文字飲，惟能醉紅裙。』而老有二妓，號絳桃、柳枝，故張文昌云：『為出二侍女，合彈琵琶箏』也。又為《李千志》，敘當世名貴，服金石藥，欲生而死者數輩，著之石，藏之地下，豈為一世戒邪，而竟以藥死。故白傅云：『退之服硫黃，一病竟不痊』也。」《西清詩話》云：「張耒文潛云：『東坡嘗言退之詩：長安眾富兒，盤饌羅膻葷，不解文字飲，惟能醉紅裙。疑若清苦自飾者，至云：艷姬踏筵舞，清眸射劍戟，則知此老子個中興複不淺。文潛戲答曰：愛文字飲者，與俗人沽酒同科。』」

苕溪漁隱曰：「古今聽琴阮琵琶箏瑟諸詩，皆欲寫其音聲節奏，類以景物故實狀之，大率一律，初無中的句互可移用，是豈真知音者。但其造語藻麗，為可喜耳。『呢呢兒女語，恩怨相爾汝。劃然變軒昂，勇士赴敵場。浮雲柳絮無根蒂，天地闊遠隨飛揚。喧啾百鳥群，忽見孤鳳凰。躋攀分寸不可上，失勢一落千丈強。』此退之聽琴詩也。『孤禽曉警秋野露，空澗夜落春岩泉』，又『經緯文章合，調和雌雄鳴。颯颯驟風雨，隆隆隱雷霆。無射變凜冽，黃鐘催發生。詠歌文王《雅》，怨刺《離騷》《經》。二《典》意澹薄，三《盤》語丁寧。』此永叔聽琴詩也。『大弦春溫和且平，小弦廉折亮以清。平生未識宮與角，但聞牛鳴盎中雉登木。門前剝啄誰扣門，山僧未閒君勿嗔。』此子瞻聽琴詩也。『春天百鳥語撩亂，風蕩楊花無畔岸。微露愁猿抱山木，玄冬孤鴻度雲漢，斧斤丁丁空谷樵，幽泉落澗夜蕭蕭。十二峰前巫峽雨，七八月後錢塘潮。孝子流離在中野，羈臣歸來哭亡社。空床思婦感蠨蛸，暮年遺老依桑柘。』此魯直聽琴詩也。『寒蟲催織月籠秋，獨雁叫群天拍水。楚國羈臣放十年，漢宮佳人嫁千里。深閨洞房語恩怨，紫燕黃鸝韻桃李。楚狂行歌驚市人，漁父孥舟在葭葦。』此魯直聽摘阮詩也。『大弦嘈嘈如急雨，小弦切切如私語；嘈嘈切切錯雜彈，大珠小珠落玉盤。間關鶯語花底滑，幽咽泉流水下灘。』又『銀瓶乍破水漿迸，鐵騎突出刀槍鳴。』此樂天聽琵琶詩也。『一彈既罷又一彈，珠幢夜靜風珊珊。低回慢弄關山思，坐對燕然秋月寒。月寒一聲深殿磬，驟彈曲破音繁並。百萬金鈴旋去聲玉盤，醉落滿船皆暫醒。』又『猿鳴雪岫來三峽，鶴唳晴空聞九霄。』此微之聽琵琶詩也。『湘水冷波慚鼓瑟，秦樓明月罷吹簫。寒敲白玉聲何婉，暖逼黃鶯語自嬌。』此王仁裕聽琵琶詩也。『春風和暖百鳥語，磽確山路行人行。啄木飛從何處來？花間葉底時丁丁。林空山靜啄愈響，行人舉頭飛鳥驚。』此永叔聽琵琶詩也。『八鸞鏘鏘渡銀漢，九雛威鳳鳴朝陽。』又『馮夷躚躚舞淥波，鮫人出聽停綃梭。』此夢得聽箏詩也。『綿蠻巧囀花間舌，嗚咽交流冰下泉。』此永叔聽箏詩也。『江妃出聽霧雨愁，白浪翻空動浮玉。喚取吾家雙鳳槽，遣作三峽孤猿號。與君合奏《芳春調》，啄木飛來霜樹杪。』此子瞻聽箏詩也。永叔、子瞻謂退之聽琴詩，乃是聽琵琶詩。僧義海謂子瞻聽琴詩絲聲，八音宮角皆然，何獨琴也。互相譏評，終無確論。如玉溪生《錦瑟詩》云：『莊生曉夢迷蝴蝶，望帝春心托杜鵑。滄海月明珠有淚，藍田日暖玉生煙。』此亦是以景物故實狀之，若移作聽琴阮等詩，誰謂不可乎？」

《西清詩話》云：「三吳僧義海以琴名世。六一居士嘗問東坡：『琴詩孰優？』東坡答以退之《聽穎師琴》，公曰：『此只是聽琵琶耳。』或以問海，海曰：『歐陽公一代英偉，然斯語誤矣。暱暱兒女語，恩怨相爾汝。言輕柔細屑，真情出見也。劃然變軒昂，勇士赴敵場。精神餘溢，竦觀聽也。浮雲柳絮無根蒂，天地闊遠隨飛揚。縱橫變態，浩乎不失自然也。喧啾百鳥群，忽見孤鳳凰。又見穎孤絕，不同流俗下俚聲也。躋攀分寸不可上，失勢一落千丈強。起伏抑揚，不主故常也。皆指下絲聲妙處，惟琴為然。琵琶格上聲，烏能爾邪？退之深得其趣，未易譏評也。』東坡後有《聽惟賢琴詩》云：『大弦春溫和且平，小弦廉折亮以清。平生未識宮與角，但聞牛鳴盎中雉登木。門前剝啄誰扣門，山僧未閒君莫嗔。歸家且覓千斛水，洗盡從來箏笛耳。』詩成欲寄歐公而公亡，每以為恨。客複以問海，海曰：『東坡詞氣倒山傾海，然亦未知琴。春溫和且平，廉折亮以清，絲聲皆然，何獨琴也？又特言大小弦聲，不及指下之韻。牛鳴盎中雉登木，概言宮角耳，八音宮角皆然，何獨絲也。』聞者以海為知言。余嘗考今昔琴譜，謂宮者非宮，角者非角，又五調迭犯，特宮聲為多，與五音之正者異，此又坡所未知也。」苕溪漁隱曰：「東坡嘗因章質夫家善琵琶者乞歌詞，亦取退之《聽穎師琴詩》，稍加櫽括，使就聲律，為《水調歌頭》以遺之，其《自序》云：『歐公謂退之此詩最奇麗，然非聽琴，乃聽琵琶耳。餘深然之。』觀此，則二公皆以此詩為聽琵琶矣。今《西清詩話》所載義海辨証此詩，複曲折能道其趣，為是真聽琴詩。世有深於琴者，必能辨之矣。」《高齋詩話》云：「白樂天《琵琶行》云：『曲罷曾令善才伏』，而善才姓名不見於傳記，後見《琵琶錄》云：『元和中，曹保有子善才，善才有子綱，皆能琵琶。』又有裴興奴，與曹同時，《樂府雜錄》云：『綱善為運撥，興奴長於攏捻，時人謂綱有右手，興有左手。』樂天又有《聽曹綱琵琶示重蓮詩》曰：『誰能截得曹綱手，插向重蓮紅袖中？』」苕溪漁隱曰：「東坡《聽琵琶詩》云：『何異烏孫送公主，碧天無際雁行高。』乃用《文選·王明君辭序》云：『昔公主嫁烏孫，令琵琶馬上作樂，以慰其道路之思。其送明君亦爾。』則琵琶非起於明君，蓋前已有也。《釋名》云：『琵琶本胡中馬上所鼓也，四弦象四時也。推手向前曰琵，卻手向後曰琶，因以為名焉。』」

《後山詩話》云：「歐陽公謫永陽，聞其倅杜彬善琵琶，酒間請之，正色盛氣而謝不能，公亦不複強也。後彬置酒，數行，遽起還內，微聞絲聲，且作且止，而漸近，久之，抱器而出，手不絕彈，盡莫而罷。公喜甚，過所望也。故公詩云：『坐中醉客誰最賢，杜彬琵琶皮作弦。』自從彬死世莫傳，皮弦世未有也。」苕溪漁隱曰：「唐賀懷智於明皇時彈琵琶，以石為槽，鵾雞筋作弦，用鐵為撥。今杜彬以皮為弦，各自是一家也。」

蔡寬夫《詩話》云：「近時樂家，多為新聲，其音譜轉移，類以新奇相勝，故古曲多不存。頃見一教坊老工言，惟大曲不敢增損，往往猶是唐本，而弦索家守之尤嚴。故言《涼州》者，謂之濩索，取其音節繁雄，言《六麼》者，謂之轉關，取其聲調閒婉。元微之詩云：『《涼州》大遍最豪嘈，《錄要》散序多籠捻。』濩索轉關，豈所謂豪嘈籠捻者邪？唐起樂皆以絲聲，竹聲次之，樂家所謂細抹將來者是也。故王建《宮詞》云：『琵琶先抹《綠腰》頭，小管丁寧側調愁。』近世以管色起樂，而猶存細抹之語，蓋沿襲弗悟爾。《綠腰》本名《錄要》，後訛為此名，今又謂之《六麼》。然《六麼》自白樂天時已若此云，不知何義也。」《冷齋夜話》云：「世傳琴曲宮聲十小調，皆隋賀若弼所制，最為絕妙。一《不博金》，二《不換玉》，三《峽泛》，四《越溪吟》，五《越江吟》，六《孤猿吟》，七《清夜吟》，八《葉下聞蟬》，九《三清》，十亡其名，琴家但名《賀若》而已。太宗尤愛之，為之改《不博金》曰《楚澤涵秋》，《不換金》曰《塞門積雪》，仍命詞臣各探調制詞。時北門學士蘇易簡［注3］探得《越江吟》，其詞曰：『神仙神仙瑤池宴，片片碧桃，零落春風晚，翠雲開處，隱隱金輿挽，玉麟背吟清風遠。』又一本云：『非雲非煙瑤池宴，片片碧桃，零落黃金殿。蝦須半卷天香散，春雲和，孤竹清婉入霄漢。紅顏醉態，爛熳金輿轉，霓旌影亂簫聲遠。』此篇勝前篇也。」

東坡云：「琴曲有《瑤池燕》，其詞既不佳，而聲亦怨咽，或改其詞作《閨怨》云：『飛花成陣，春心困，寸寸別腸多愁悶，無人問。偷啼自揾殘妝粉，抱瑤琴尋出新韻，玉纖趁。南風未解幽慍，低雲鬢，眉峰斂暈嬌和恨。』」

《西清詩話》云：「退之《宿龍宮灘詩》云：『浩浩複湯湯，灘聲抑更揚。』黃魯直曰：『退之裁聽水句尤見工，所謂浩浩湯湯抑更揚者，非諳客裏夜臥，飽聞此聲，安能周旋妙處如此邪？』」蔡寬夫《詩話》云：「前史稱王筠善押強韻，固是詩家要處。然人貪於捉對用事者，往往多有趁韻之失。退之筆力雄贍，務以詞採憑陵一時，故間亦不免此患。如《和席八》『絳闕銀河曉，東風右掖春』詩，終篇皆敘西垣事，然其一聯云：『傍砌看紅藥，巡池詠白蘋。』事除柳渾外，別無出處，若是用此，則於前後詩意無相干，且趁蘋字韻而已。然則人亦有事非當用，而爐錘駈［注4］駕，若出自然者。杜子美《收京詩》，以櫻桃對杕杜，薦櫻桃事，初若不類，及其云『賞因歌《杕杜》，歸及薦櫻桃』，則渾然天成，略不見牽強之跡，如此乃為工耳。」

《雪浪齋日記》云：「退之參李、杜，透機關，於《調張籍》詩見之，自『我願生兩翅，捕逐出八荒』以下，至『乞君飛霞佩，與我高頡頏』，此領會語也。從退之言詩者多，而獨許籍者，以有見處可以傳衣缽耳。」(「缽」字原無，今據徐鈔本、明鈔本校補。)

卷第十七.韓吏部中

韓吏部中蔡寬夫《詩話》云：「退之陽山之貶，史不載所由，以其詩考之，亦為王叔文、韋執誼等所排爾，所謂『伾文未揃崖州熾，雖得赦宥常愁猜』是也。時柳子厚、劉禹錫同為御史。二人於退之最為厚善，然至此不能無疑，故其詩云：『同官盡才俊，偏善柳與劉。或慮言語洩，傳之落冤仇。二子不應爾，欲疑斷還不。』蓋伾、文用事時，亦極力網羅人物，故韓、柳輩皆在彀中。然退之豈終為人役者，雖不能自脫離，而視劉、柳終有間。及其為《永貞行》，憤疾至云：『數君匪親豈其朋』，又曰：『吾嘗為僚情可勝』，則亦見其坦夷尚義，待朋友終始也。退之與李宗閔俱裴晉公征淮西時幕客也，退之作《南山有高木》及《猛虎行》贈宗閔，皆略盡其終身所為。然退之亡恙時，宗閔才為中書舍人，其所為尚未暴，自錢徽貶後，牛、李之憾始結，至其為相，則退之死久矣，遂有封川之行，所謂『前汝下視鳥，各議汝瑕疵，烏鵲從噪之，虎不知所歸』者，何其明驗也。」

東坡云：「書之美者，莫如顏魯公，然書法之壞自魯公始；詩之美者，莫如韓退之，然詩格之變自退之始。」

《漫叟詩話》云：「《符讀書城南詩》云：『少長聚嬉戲，不殊同隊魚。』世人多讀為長少之少，及閱《漢史·匈奴傳》云：『兒能騎羊引弓射鳥鼠，少長，即能射狐兔。』乃知少為多少之少。」孔毅夫《雜記》云：「退之詩好押狹韻，累句以示工，而不知重疊用韻之為病也。《雙鳥詩》押兩頭字，《李花詩》押兩花字。」苕溪漁隱曰：「讀皇甫湜《公安園池詩》，亦押兩閒字，『日夜不得閒』，『君子不可閒』。蓋退之好重疊用韻，以盡己之詩意，不恤其為病也。」

《學林新編》云：「杜子美《飲中八仙歌》曰：『知章騎馬似乘船』，又曰：『天子呼來不上船』；一曰：『眼花落井水底眠』，又曰：『長安市上酒家眠』；一曰：『汝陽三鬥始朝天』，又曰：『舉觴白眼望青天』；一曰：『皎如玉樹臨風前』，又曰：『蘇晉長齋繡佛前』，又曰：『脫帽露頂王公前』，此歌三十二句，而押二船字、二眠字、二天字、三前字。近時論詩者曰：『此歌一首是八段，不嫌於重用韻也。』某案：子美此歌，以《飲中八仙歌》五字為題，則是一歌也。此歌首尾於船字韻，中押未嘗移別韻，則非分為八段。蓋子美古律詩重用韻者亦多，況於歌乎？如《園人送瓜詩》曰：『沈浮亂冰玉，愛惜如芝草』，又曰：『園人非故侯，種此何草草』，一篇押二草字也。《上後園山腳》詩曰：『蓐收困用事，元冥蔚強梁』，又曰：『登高欲有往，蕩析川無梁』，一篇押二梁字也。《北征》詩曰：『維時遇艱虞，朝野少暇日』，又曰：『老夫情懷惡，嘔洩臥數日』，一篇押二日字也。《夔府詠懷》詩曰：『雖雲隔禮數，不敢墜周旋』，又曰：『淡交隨聚散，澤國繞回旋』，一篇押二旋字也。《贈李八秘書》詩曰：『事殊迎代邸，喜異賞朱虛』，又曰：『風煙巫峽遠，台榭楚宮虛』，一篇押二虛字也。《贈李邕》詩曰：『放逐早聯翩，低垂困炎厲』，又曰：『哀贈終蕭條，恩波延揭厲』，一篇押二厲字也。《贈汝陽王》詩曰：『自多親棣萼，誰敢問山陵』，又曰：『《鴻寶》今寧秘，丹梯庶可陵』，一篇押二陵字也。《喜薛璩岑參遷官》詩曰：『棲遲分半菽，浩蕩逐浮萍』，又曰：『仰思調玉燭，誰定握青萍』，一篇押二萍字也。《寄賈岳州嚴巴州兩閣老》詩曰：『討胡愁李廣，奉使待張騫』，又曰：『如公盡雄雋，志必在騰騫』，一篇押二騫字也。子美詩如此類甚多。雖然，子美非創意為此者，蓋有所本也。案《文選》載《古詩》曰：『晨風懷苦心，蟋蟀傷局促』，又曰：『音響一何悲，弦悲知柱促』，一篇押二促字也。曹子建《美女篇》曰：『明珠交玉體，珊瑚間木難』，(「木」原作「冰」，今據元本、徐鈔本、明鈔本校改。)又曰：『佳人慕高義，求賢良獨難』，一篇押二難字也。謝靈運《述祖德詩》曰：『段生蕃魏國，展季救魯人』，又曰：『外物辭所賞，勵志故絕人』，一篇押二人字也。又《南圃詩》曰：『樵隱俱在山，由來事不同』，又曰：『賞心不可忘，妙善冀皆同』，一篇押二同字也。又《初去郡》詩曰：『或可優貪競，豈足稱達生』，又曰：『畢娶類尚子，薄游似邴生』，一篇押二生字。陸士衡《擬古詩》曰：『此思亦何思，思君徽與音』，又曰：『驚飆褰反信，歸雲難寄音』，一篇押二音字。又《豫章行》曰：『泛舟清川渚，遙望江山陰』，又曰：『寄世將幾何，日昃無停陰』，一篇押二陰字。阮嗣宗《詠懷詩》曰：『何當行路子，磬折忘所歸』，又曰：『黃鵠游四海，中路將安歸』，一篇押二歸字。江淹《雜體詩》曰：『韓公淪賣藥，梅生隱市門』，又曰：『太平多歡娛，飛蓋東都門』，一篇押二門字。王仲宣《從軍詩》曰：『連舫逾萬艘，帶甲千萬人』，又曰：『我有素餐責，誠愧伐檀人』，一篇押二人字。古人詩自有體格，杜子美亦效古人之作耳。韓退之《贈張籍》詩，二篇押二更字、二陽字，又《岳陽樓別竇司直》詩，押二向字，又《李花》詩押二花字，又《雙鳥詩》押二州字、二頭字、二秋字、二休字，又《和盧郎中送盤谷子詩》押二行字，又《示爽》詩押二愁字，又《叉魚》詩押二銷字，《寄孟郊詩》押二奧字，《此日足可惜》詩押二光字。白樂天《渭村退居詩》押二房字，《夢游春詩》押二行字，《寄元微之詩》押二夷字，《出守杭州路次藍溪詩》押二水字，《游悟真寺詩》押二盤字。其餘詩人，如此疊用韻者甚多，不可具舉，意到即押耳，奚獨於《飲中八仙歌》而致怪邪？子瞻《送江公著》詩曰：『忽憶釣台歸洗耳』，又曰：『亦念人生行樂耳』，自注曰：『二耳義不同，故得重用。』蓋子瞻自不必注。」

山谷云：「老杜《飲中八仙歌》，船字眠字天字韻各再押，前字韻凡三押，此歌分八篇，人人各異，雖重用韻無害，亦《周詩》分章之意耳。」《三山老人語錄》云：「白樂天《寄劉夢得詩》，有『嘆蚤白無兒』之句，劉贈詩曰：『莫嗟華發與無兒，卻是人間久遠期。雪裏高山頭蚤白，海中仙果子生遲。於公必有高門慶，謝守何煩曉鏡悲。幸免如新分非淺，祝君長詠夢熊詩。』注云：『高山本高於門使之高，二義殊，古之詩流曉此。』唐人忌重疊用字如此。今人詩疊用字者甚多，東坡一詩猶兩耳字韻，亦曰義不同。」

《學林新編》云：「《冷齋夜話》曰：『杜子美《彭衙行》押二餐字。』某案《彭衙行》曰：『小兒強解事，故索苦李餐。』又曰：『眾雛爛漫睡，喚起沾盤飧。』然則子美押餐飧二字者義不同，《冷齋》誤矣。餐，千安切，飧音孫，《代檀》詩曰：『不素餐兮』，又曰：『不素飧兮』。《毛詩傳》云：『熟食曰飧。』《孟子》：『饔飧而治』，趙氏注云：『夕食曰飧。』蓋盤飧者，《左氏傳》所謂『盤飧置璧』者也，故凡言盤飧皆當用餐字，不常用餐字。按《廣韻》上平聲《二十三魂》字韻中有饗字，《二十五寒》字韻中有餐字，子美《彭衙行》於兩韻中通押，蓋唐人詩文用韻如此。本朝始令禮部撮《廣韻》之要略者，使學者用之，而限以獨用之文，故如餐飧二字，不得同韻而押矣。子美《示從孫濟》詩曰：『所來為宗族，亦不為盤飧。』《園》詩曰：『畦蔬遠茅屋，自足媚盤飧。』《贈孟氏》詩曰：『承顏胝手足，坐客強盤飧。』《別李義》詩曰：『努力慎風水，豈惟數盤飧。』此數詩或用魂字韻中押，或於寒字韻中押者，此謂之唐人用韻之例也。凡上有盤字，則下當用飧字，而子美詩集中亦或用盤餐字，當是傳寫刊字之訛，子美不應誤用字也。」

《少陵詩年譜》云：「《飲中八仙歌》云：『左相日興費萬錢，飲如長鯨吸百川，銜杯樂聖稱避賢。』李適之自左相罷政，嘗賦詩云：『避賢初罷相，樂聖且銜杯。』集中誤為『稱世賢』。」

《隱居詩話》云：「退之《李花詩》云：『夜領張徹投盧仝，乘雲共到玉皇家。長姬香禦四羅列，縞裙練帨無等差。』及《贈盧仝》詩曰：『買羊沽酒謝不敏，偶逢明月濯桃李』，即此時也。李渤、石洪、溫造為處士，純盜虛名，韓愈雖與之游，而多侮薄之，所謂『水北山人得聲名，去年去作幕下士。水南山人今又往，鞍馬僕從照閭里。少室山人索價高，兩以諫官征不起。彼皆刺口論世事，有力未免遭驅使。』夫為處士，乃刺口論世事，希聲名，願驅使，又要索高價似玉，飾僕御以誇閭里，此何等人也，其侮薄之甚矣。又《送石洪詩》曰：『長把種樹書，人言避世士。忽騎將軍馬，自號報恩子。去去事方急，酒行可以起。』此尤可笑也。」

《石林詩話》云：「《雙鳥詩》殆不可曉，頃嘗以問蘇丞相子容，云：『意似是指佛老二學。』以其終篇本末考之，亦或然也。」

《三山老人語錄》云：「《讀皇甫湜公安園池詩作詩題其後》，其中有數句不可曉，蓋本脫誤也。嘗得一善本，乃二詩，仍多八字，一云：『晉人目二子，其猶吹一吷。區區自其下，顧肯挂牙舌。《春秋》書王法，不誅其人身。《爾雅》著蟲魚，定非磊落人。湜也困公安，不自閒其閒。窮年枉智思，掎摭糞壤間。糞壤多污穢，豈有臧不臧。誠不如兩忘，但以一概量。』一云：『我有一池水，蒲葦生其間。蟲魚沸相嚼，日夜不得閒。我初往觀之，其後益不觀；觀之亂我意，不如不觀完。用將濟諸人，舍得業孔顏。百年詎幾時，君子不可閒。』」

《類苑》云：「退之《見神仙亦不伏》云：『我寧屈曲自世間，安能從汝巢神山。』《賦謝自然》則曰：『童呆無所識』，作《誰氏子》則曰：『不從而誅未晚耳』，惟《華山女》詩頗假借，不知何以得此。」

唐子西《語錄》云：「退之作古詩，有故避屬對者，『淮之水舒舒，楚山且叢叢』是也。」

《後山詩話》云：「《南食》詩：『鱟實如惠文』，《山海經》曰：『鱟如惠文。』惠文，秦冠也。『蚝相粘如山』，蚝，牡蠣也。」

《冷齋夜話》云：「《贈同游詩》：『喚起窗全曙，催歸日未西，無心花裏鳥，更與盡情啼。』山谷曰：『吾兒時每哦此詩，而了不解其意，自謫峽川，吾年五十八矣，時春晚，憶此詩，方悟之。喚起、催歸，二鳥，名若虛設，故人不覺耳。古人於小詩，用意精深如此，況其大者乎。催歸，子規鳥也。喚起，聲如絡緯，圓轉清亮，偏於春曉鳴，亦謂之春喚。』」

《雪浪齋日記》云：「退之《征蜀聯句》云：『始去杏飛蜂，及歸柳嘶蚻』，語新意妙。《詩》曰：『昔我往矣，楊柳依依，今我來思，雨雪霏霏』，亦記時也。」苕溪漁隱曰：「山谷亦有『去時魚上冰，歸來燕哺兒』之句。」

《三山老人語錄》云：「揚子云《法言》：『鴻飛冥冥，弋人何慕焉。』一本慕作纂。退之詩：『肯效屠門嚼，久嫌弋者纂。』」

《高齋詩話》云：「退之詩云：『柳花還漠漠，江燕正飛飛。』蓋取老杜『清秋燕子正飛飛』，老杜又取古樂府陸機《悲哉行》云：『飛飛燕弄聲。』」

《隱居詩話》云：「班固云：『《春秋》五傳，謂左丘明、公羊高、穀梁赤、鄒氏、夾氏也。』又云：『鄒氏無書，夾氏未有書。』而韓愈《贈盧仝詩》云：『《春秋》五傳束高閣，獨把遺編究終始』，不知此二傳果何等書。」

卷第十八.韓吏部下

韓吏部下

東坡云：「歐陽文忠公言：『晉無文章，惟陶淵明《歸去來》一篇而已。』余亦謂唐無文章，唯韓退之《送李願歸盤谷序》一篇而已。平生欲效此作一文，每執筆輒罷，因自笑曰：『不若且放，教退之獨步。』退之尋常詩自謂不逮李、杜，至於『昔尋李願向盤谷』一篇，獨不減子美。」

《後山詩話》云：「退之《上尊號表》曰：『析木天街，星宿清潤，北嶽醫閭，神鬼受職。』曾子固《賀赦表》曰：『鉤陳太微，星緯咸若，昆崳渤獬，濤波不驚。』世莫能輕重之也，後當有知之者。國初士大夫，例能四六，然用散語與故事耳。楊文公筆力豪瞻，體亦多變，而不脫唐末與五代之氣；又喜用古語，以切對為工，乃進士賦體耳。歐陽少師，始以文體為對屬，又善敘事，不用故事陳言，而文益高，次退之云。(「次」字原作空白，今據宋本校補。)王特進暮年表奏亦工，但傷巧耳。」蔡寬夫《詩話》云：「退之《和裴晉公征淮西時過女幾山詩》云：『旗穿曉日雲霞雜，山倚秋空劍戟明。敢請相公平賊後，踅攜諸吏上崢嶸。』而晉公之詩無見，惟《白樂天集》載其一聯云：『待平賊壘報天子，莫指仙山示老夫。』方時意氣自信不疑如此，豈容令狐楚輩沮撓乎？晉公文字世不傳，晚年與劉、白放浪綠野橋，多為唱和，間見人文集，語多質直渾厚，計應似其為人。如『灰心緣忍事，霜鬢為論兵』之句，可謂深婉。李文定公迪在中書，嘗諷誦此二句，親書於壁。」

蔡寬夫《詩話》云：「退之《石鼓歌》云：『逸少俗書趁姿媚，數紙尚可博白鵝。』觀此語便知退之非留意於書者，今洛中尚有石刻題名，信不甚工。柳子厚書跡，湖湘間多有其碑刻，而體不一，或疑有假托其名者，惟《南嶽彌陁和尚碑》最善，大底規模虞永興矣。然不知所謂『柳家新樣元和腳』者如何也。杜子美云：『書貴瘦硬方通神。』予家有其父閒所書《豆盧府君德政碑》，簡遠精勁，多出於薛稷、魏華，此蓋自其家法言之。白樂天不甚論書，然今世士大夫尚有藏其真跡者，如錢文僖家一二帖，為體精彩，殆不減徐會稽也。」

東坡云：「《游青龍寺》詩，終篇言赤色，莫曉其故。嘗見小說，鄭虔寓青龍寺，貧無紙，取柿葉學書，九月，葉赤而實紅。退之詩乃謂此也。」苕溪漁隱曰：「退之《赤藤杖》詩：『空堂晝眠倚牖戶，飛電著壁搜蛟螭。』故東坡《鐵柱杖詩》云：『入懷冰雪生秋思，倚壁蛟龍護晝眠。』山谷《筇竹杖贊》：『涪翁晝寢，蒼龍挂壁。』皆用退之詩也。」

《隱居詩話》云：「『剝苔吊斑林，角黍餌沉塚』，竹有黑點謂之斑竹，非也，湘中斑竹方生時，每點上有苔錢，封之甚固，土人斫竹浸水中，用草壤洗去苔錢，則紫暈爛斑可愛，此真斑竹也。」苕溪漁隱曰：「斑竹惟清湘有之，鮮紫倒暈如血色，天生如此，即未嘗每點上有苔錢封之。餘往來清湘屢矣，嘗觀採此斑竹，以為拄杖，但向陽一面斑點多，極難得通轉斑點者。若廣右、藤、梧之間，別有一種斑竹，極大而斑色紫黑，不甚佳，間有苔蘚封之，非盡有也。」

《隱居詩話》云：「沈括存中、呂惠卿吉甫、王存正仲、李常公擇，治平中同在館下談詩，存中曰：『韓退之詩乃押韻之文耳，雖健美富贍，而格不近詩。』吉甫曰：『詩正當如是，我謂詩人以來，未有如退之者。』正仲是存中，公擇是吉甫，四人交相詰難，久而不決，公擇忽正色謂正仲曰：『君子群而不黨，公何黨存中也？』正仲勃然曰：『我所見如是，顧豈黨邪！以我偶同存中遂謂之黨，然則君非吉甫之黨乎？』一座大笑。予每評詩，多與存中合。予頃年嘗與王荊公評詩，餘謂凡為詩當使挹之而源不窮，咀之而味愈長。至如永叔之詩，才力敏邁，句亦健美，但恨其少餘味耳。荊公曰：『不然，如行人仰頭飛鳥驚之句，亦可謂有味矣。』然至今思之，不見此句之佳，亦竟莫原荊公之意，信乎所見之殊，不可強同也。」

山谷云：「會合聯句，孟郊、張徹與焉，四君子皆佳士，故意氣相入，雜然成文。世之文章之士少聯句，嘗病筆力不能相追，或成四公子棋耳。」

《呂氏童蒙訓》云：「徐師川問山谷云：『人言退之、東野聯句，大勝東野平日所作，恐是退之有所潤色。』山谷云：『退之安能潤色東野，若東野潤色退之，即有此理也。』」

《後山詩話》云：「歐陽公謂退之為《樊宗師墓志》，便似樊文。其始出於司馬子長，為《長卿傳》，如其文。惟其過之，故兼之也。」苕溪漁隱曰：「退之為《子厚羅池廟碑》，子瞻為《退之潮州廟碑》，二文高妙，豈非如歐公之言乎！」

《隱居詩話》云：「詩惡蹈襲古人之意，亦有襲而愈工，若出於己者，蓋思之愈精，則造語愈深也。魏人章疏云：『福不盈身，禍將溢世。』韓愈則曰：『歡華不滿眼，咎責塞兩儀。』李華《吊古戰場文》曰：『其存其沒，家莫聞知，人或有言，蓋將信疑，娟娟心目，夢寐見之。』陳陶則云：『可憐無定河邊骨，猶是春閨夢裏人。』蓋工於前也。」

蔡寬夫《詩話》云：「世傳陳陶詩數百篇，間有佳語，如『中原不是無麟鳳，自是皇家結網疏』，『可憐無定河邊骨，猶是春閨夢裏人』之類，人多傳誦之。龍袞《江南野錄》為《陶傳》，稱其得道不死，開寶間猶無恙。然唐末人曹松、方幹之徒，皆有哭陶詩，則陶之死久矣，不知袞何所據乎？陶見於唐末，而集中乃有《贈高閒歌》，若爾，亦自當年百餘歲。唐詩人如劉商，皆傳為仙去，固不可知，但既有哭之人，則知其死不誣耳。」

《漫叟詩話》云：「詩中有一字，人以私意竄易，遂失古人一篇之意，若『相公親破蔡州來』，今『親』字改作『新』字是也。」苕溪漁隱曰：「《酬王二十舍人雪中見寄》云：『三日柴門擁不開，階庭平滿白皚皚，今朝踏作瓊瑤跡，為有詩從鳳沼來。』今『從』字改作『仙』字，則失詩題見寄之意也。」

蔡寬夫《詩話》云：「子美詩善敘事，故號詩史。其律詩多至百韻，本末貫穿如一辭，前此蓋未有。然荊公作《四家詩選》，而長韻律詩皆棄不取，如《夔府書懷一百韻》亦不載。退之詩豪健雄放，自成一家，世特恨其深婉不足。《南溪始泛》三篇，乃末年所作，獨為閒遠，有淵明風氣，而《詩選》亦無有，皆不可解。公宜自有旨也。」苕溪漁隱曰：「退之詩如『何人有酒身無事，誰家多竹門可款』之句，尤閒遠有味。」王直方《詩話》云：「洪龜父言山谷於退之詩，少所許可，最愛《南溪始泛》，以為有詩人句律之深意。」

《呂氏童蒙訓》云：「淵明、退之詩，句法分明，卓然異眾。惟魯直為能深識之。學者若能識此等語，自然過人。阮嗣宗詩亦然。」苕溪漁隱曰：「洪龜父謂山谷於退之詩少所許可。龜父乃魯直之甥，其言有自來矣。若居仁之言，殊未可信也。」《隱居詩話》云：「《南溪始泛》詩，將死病中作也，句有『足弱不能步，自宜收朝跡』，又云：『餘年懍無幾，休日愴已晚。』張籍《哭退之詩》略曰：『去夏公請告，養病城南莊。籍時休官罷，兩月同游翔。移船入南溪，東西縱篙撐。公作游溪詩，詠唱多慷慨。』又曰：『偶有賈秀才，來茲亦同並。』秀才謂賈島也，島有《攜文謁張籍韓愈詩》曰：『袖有新成詩，欲見張與韓』也。」

《後山詩話》云：「韓詩如《秋懷》、《別元協律》、《南溪始泛》，皆佳作也。」

《隱居詩話》云：「李肇《國史補》載『韓愈游華山，窮極幽險，心悸目眩，不能下，發狂號哭，投書與家人別。華陰令百計取之，方能下。』沈顏作《聱書》，以為肇妄載，豈有賢者輕命如此。余觀退之《贈張徹詩》云；(「徹」原作「籍」，今據本集校改。)『洛邑得休告，華山窮絕陘。倚岩睨海浪，引袖拂天星。磴蘚澾拳局，梯飆颭伶俜。悔狂已咋指，垂戒仍鐫銘。』則知肇記為信然，而沈顏為妄辨也。」

唐子西《語錄》云：「古樂府命題皆有主意，後之人用樂府為題者，直當代其人而措辭，如《公無渡河》，須作妻止其夫之辭，太白輩或失之，惟退之《琴操》得體。琴操，柳子厚不能作；子厚《皇雅》，退之亦不能作也。」

蘇子由云：「詩人詠歌文、武征伐之事，其於克密曰：『無矢我陵，我陵我阿，無飲我泉，我泉我池。』其於克崇曰：『崇墉言言，臨衝閒閒，執訊連連，攸馘安安，是類是禡，是致是附，四方以無侮。』其於克商曰：『維師尚父，時維鷹揚，諒彼武王，肆伐大商，會朝清明。』其形容征伐之盛，極於此矣。退之作《元和聖德詩》，言劉闢之死，曰：『婉婉弱子，赤立傴僂，牽頭曳足，先斷腰膂，次及其徒，體骸撐拄，末乃取闢，駭汗如雨，揮刀紛紜，爭切膾脯。』此李斯頌秦所不忍言，而退之自謂無愧於《雅》、《頌》，何其陋也？」《三山老人語錄》云：「柳子厚《平淮夷頌》曰：『赤子匍匐，厥父是亢，怒其萌芽，以悖太陽。』言賊以逆取敗，最為精確。」苕溪漁隱曰：「《與崔立之》詩云：『四坐各低面，不敢捩眼窺。』捩音麗，琵琶撥也，謂左右窺。又《荷池》詩云：『未諳鳴摵摵，那似卷翻翻。』又有『摵摵井梧疏更殞』之句，摵音縮，又音蹙，並到也，又音索，乃殞落貌。《文選》盧子諒詩：『摵摵芳葉零。』潘岳《秋興賦》：『庭樹摵以灑落。』」

《後山詩話》云：「少游謂《元和聖德詩》，於韓文為下，與《淮西碑》如出兩手，蓋其少作也。孫學士覺喜論文，謂退之《淮西碑》，敘如《書》，銘如《詩》。子瞻謂杜詩韓文顏書左史，皆集大成者也。」苕溪漁隱曰：「少游集中進卷，有《韓愈論》，云：『韓氏、杜氏，其集詩文大成者與！』非子瞻有此語也。」

《夷堅志》云：「陳珦字中玉，鄭州人，文惠公諸孫也。政和中為蔡州守，始視事，謁裴晉公廟，讀《平淮西碑》，乃段文昌所制者，怪而問邦人，曰：『自韓文公碑刻石，後為李訴卒所訴，以為不述訴功而專美裴度。憲宗詔文昌別撰，事已久矣。』珦忿然不平，即日磨去舊碑，別諉能書者寫韓文刻之。又有苗仲先者，字子野，通州人，為徐州守。徐舊有東坡《黃樓碑》，方崇寧黨禁時當毀，徐人惜之，置諸泗淺水中。政和末，禁稍弛，乃鉤出複立之舊處，打碑者紛然，敲杵之聲不絕。樓與郡治相連，仲先惡其煩聒，(「聒」原作「括」，今據元本校改。)令拽之深淵，遂不可複出。二事相反如此，議者莫不嘉陳之識尚，而誚苗之無別也。」

卷第十九.柳柳州.孟東野.賈浪仙.玉川子

柳柳州

東坡云：「蘇、李之天成，曹、劉之自得，陶、謝之超然，固已至矣；而杜子美、李太白以英偉絕世之資，凌跨百代，古之詩人盡廢，然魏、晉以來，高風絕塵，亦少衰矣。李、杜之後，詩人繼出，雖有遠韻，而才不逮意，獨韋應物、柳子厚，發纖穠於簡古，寄至味於淡泊，非餘子所及也。唐末，司空圖崎嶇兵亂之間，而得詩人高雅，猶有承平之遺風。其論詩曰：『梅止於酸，鹽止於咸，飲食不可無鹽梅，而其美常在於咸酸之外。』可以一唱而三嘆也。子厚詩在陶淵明下、韋蘇州上。退之豪放奇險則過之，而溫麗靖深不及也。所貴於枯淡者，謂外枯而中膏，似淡而實美，淵明、子厚之流是也。若中邊皆枯，亦何足道。佛言譬如食蜜，中邊皆甜。人食五味，知其甘苦者皆是，能分別其中邊者，百無一也。」

《詩眼》云：「子厚詩尤深遠難識，前賢亦未推重，自老坡發明其妙，學者方漸知之。余嘗問人：『柳詩何好？』答云：『大體皆好。』又問：『君愛何處？』答云：『無不愛者。』便知不曉矣。識文章者，常如禪家有悟門。夫法門百千，差別要須自一轉語悟入。如古人文章，直須先悟得一處，乃可通其它妙處。向因讀子厚《晨詣超師院讀禪經》詩一段，至誠潔清之意，參然在前，『真源了無取，妄跡世所逐，微言冀可冥，(「冀」原作「異」，今據徐鈔本、明鈔本校改。)《繕性》何由熟。』真妄以盡佛理，言行以盡熏修，此外亦無詞矣。『道人庭宇靜，苔色連深竹』，蓋遠過『竹徑通幽處，禪房花木深』。『日出霧露餘，青松如膏沐』，予家舊有大松，偶見露洗而霧披，真如洗沐未幹，染以翠色，然後知此語能傳造化之妙。『澹然離言說，悟悅心自足』，蓋言因指而見月，(「月」徐鈔本、明鈔本作「日」。)遺經而得道，於是終焉。其本末立意遣詞，可謂曲盡其妙，毫髮無遺恨者也。《哭呂衡州》詩，足以發明呂溫之俊偉。《哭凌員外》詩，書盡凌准平生。《掩役夫張進骸》，既盡役夫之事，又反複自明其意，此一篇筆力規模，不減莊周、左丘明也。劉夢得《傷愚溪》三首，有『溪水悠悠春自來，草堂無主燕飛回』，又『殘陽寂寞出樵車』，又『柳門竹巷依依在，野草青苔日日多』，謂之佳句，正如今之海語，於子厚了無益，殆《折楊》、《皇荂》之雄，易售於流俗耳。」

東坡云：「《南澗中》詩：『秋氣集南澗，獨游亭午時。回風一蕭瑟，林影久參差。始至若有得，稍深遂忘疲。羈禽響幽谷，寒藻舞淪漪。去國魂已游，懷人淚空垂。孤生易為感，失路少所宜。索寞競何事，徘徊只自知。誰為後來者，當與此心期。』柳儀曹詩憂中有樂，樂中有憂，蓋絕妙古今矣。然老杜云：『王侯與螻蟻，同盡隨丘墟』，儀曹何憂之深也。」

蔡寬夫《詩話》云：「子厚之貶，其憂悲憔悴之嘆，發於詩者，特為酸楚，閔己傷志，固君子所不免，然亦何至是，卒以憤死，未為達理也。樂天既退閒，放浪物外，若真能脫屣軒冕者，然榮辱得失之際，銖銖校量，而自矜其達，每詩未嘗不著此意，是豈真能忘之者哉？亦力勝之耳。惟淵明則不然。觀其《貧士》、《責子》，與其它所作，當憂則憂，遇喜則喜，忽然憂樂兩忘，則隨所遇而皆適，未嘗有擇於其間，所謂超世遺物者，要當如是而後可也。觀三人之詩，以意逆志，人豈難見，以是論賢不肖之實，亦何可欺乎？」

洪駒父《詩話》云：「東坡言鄭谷詩：『江上晚來堪畫處，漁人披得一蓑歸』，此村學中詩也。子厚云：『千山鳥飛絕，萬徑人蹤滅，孤舟蓑笠翁，獨釣寒江雪』，信有格也哉！殆天所賦，不可及也。」

東坡云：「余自東武適文登，並海行數日，道傍諸峰，真若劍鋩，誦子厚詩，知海山多奇峰也。子厚記云：『每風自四山而下，振動大木，掩冉眾草，紛紅駭綠，蓊葧薌氣。』子厚、夢得皆善造話，若此句殆入妙矣。夢得云：『水禽嬉戲，引吭伸翮，紛驚鳴而決起，舍彩翠於沙礫。』亦妙語也。」

山谷云：「『千里楓林煙雨深，無朝無暮有猿吟。停橈靜聽曲中意，好是雲山韶濩音。零陵郡北湘水東，浯溪形勝滿湘中。溪口石顛堪自逸，誰人相伴作漁翁？』右元次山《欸乃曲》。欸音媼，乃音靄，湘中節歌聲。子厚《漁父詞》有『欸乃一聲山水綠』之句，誤書『欸欠』，少年多承誤妄用之，可笑。」苕溪漁隱曰：「余游浯溪，讀磨崖《中興頌》，於碑側有山谷所書《欸乃曲》，因以百金買碑本以歸，今錄入《叢話》。又《元次山集·欸乃曲》注云：『欸音襖，乃音靄，棹船之聲。』洪駒父《詩話》謂欸音靄，乃音襖，遂反其音，是不曾看《元次山集》及山谷此碑而妄為之音耳。」

《冷齋詩話》云：「『漁翁夜傍西岩宿，曉汲清湘然楚竹。煙消日出不見人，欸乃一聲山水綠。回看天際下中流，岩下無心雲相逐。』東坡云：『詩以奇趣為宗，反常合道為趣，熟味此詩有奇趣，然其尾兩句雖不必亦可。』」

東坡云：「『盛時一失貴反賤，桃笙葵扇安可常。』不知桃笙為何物。偶閱《方言》：『簟，宋、魏之間謂之笙。』乃悟桃笙以桃竹為簟也。梁簡文《答湘南王獻簟書》云：『五離九折，出桃枝之翠筍。』乃謂桃枝竹簟也。桃竹出巴、渝間，杜子美有《桃竹杖歌》。」

《石林詩話》云：「蔡天啟言，嘗與張文潛論韓、柳五字警句，文潛舉退之『暖風抽宿麥，清雨卷歸旗』，子厚『壁空殘月曙，門掩候蟲秋』，皆集中第一。」

孟東野.賈浪仙

張文潛云：「唐之晚年，詩人類多窮士，如孟東野、賈浪仙之徒，皆以刻琢窮苦之言為工。或謂郊、島孰貧，曰：『島為甚也。』曰：『何以知之？』『以其詩知之。郊曰種稻耕白水，負薪斫青山。島曰市中有樵山，客舍寒無煙，井底有甘泉，釜中嘗苦干。孟氏薪米自足，而島家俱無，以是知之耳。然及其至也，清絕高遠，殆非常人可到。唐之野詩，稱此兩人為最，至於奇警之句，往往有之，如雞聲茅店月，人跡板橋霜，則羈旅窮愁，想之在目。若曰柳塘春水慢，花塢夕陽遲，則春物融冶，人心和暢，有言不能盡之意，亦未可以為小道無取也。』」苕溪漁隱曰：「六一居士以『雞聲茅店月，人跡板橋霜』是溫庭筠詩，『柳塘春水慢，花塢夕陽遲』是嚴維詩。文潛乃以為郊、島詩，豈非誤邪？」蔡寬夫《詩話》云：「司空圖善論前人詩，如謂元、白為『力勍氣僝，乃都會之豪估』，『郊、島非附於寒澀，無所置才』，皆切中其病。及自評其作，乃以『南樓山最秀，北路邑偏清』，為假令作者複生，亦當以著題見許。此殆不可曉。當局者迷，固人情之通患。如樂天所謂『斸石破山，先觀鑱跡，發矢中的，兼聽弦聲』，使不見其詩，而聞此語，當以為如何哉？」

《緗素雜記》云：「《唐書》載：『賈島字浪仙，初為浮屠，名無本，來東都時，洛陽令禁僧午後不得出，島為詩自傷，韓愈憐之，因教其為文，遂去浮屠，舉進士。當其苦吟，雖逢值公卿貴人，皆不之覺也。一日，見京兆尹，跨驢不避，呼詰之，久乃得釋。累舉不中第。文宗時，坐飛謗貶長江簿。』余案劉公《嘉話》云：『島初赴舉京師，一日，於驢上得句云：鳥宿池邊樹，僧敲月下門，始欲著推字，又欲著敲字，練之未定，遂於驢上吟哦，時時引手作推敲之勢。時韓愈吏部權京兆，島不覺衝至第三節，左右擁至尹前，島具對所得詩句云云。韓立馬良久，謂島曰：作敲字佳矣。遂與並轡而歸，留連論詩，與為布衣之交。自此名著，後以不第，乃為僧，居法乾寺，號無本。一日，宣宗微行至寺，聞鐘樓吟詠聲，遂登樓，於島案上取詩卷覽之。島不識帝，遂攘臂睨帝曰：郎君何會此邪？遂奪取詩卷。帝慚恧下樓而去，遂除島為遂州長江簿。』《唐史》與《嘉話》所載不同如此。」

《今是堂手錄》云：「高麗使過海，有詩云：『水鳥浮還沒，山雲斷複連。』時賈島詐為梢人，聯下句云：『棹穿波底月，船壓水中天。』麗使嘉嘆久之，自此不複言詩。」《冷齋夜話》云：「賈島詩有影略句，韓退之喜之。其《渡桑乾》詩曰：『客舍並州三十霜，歸心日夜憶咸陽，而今更渡桑乾水，卻望並州是故鄉。』又《赴長江道中》詩曰：『策杖離山驛，逢人問梓州，長江那可到，行客替生愁。』」

《隱居詩話》云：「孟郊詩蹇澀窮僻，琢削不暇，真苦吟而成，觀其句法格力可見矣。其自謂『夜吟曉不休，苦吟鬼神愁，如何不自閒，心與身為仇。』而退之薦其詩云：『榮華肖天秀，捷疾愈響報』，何也？」蘇子由云：「唐人工於為詩，而陋於聞道。孟郊嘗有詩云：『食薺腸亦苦，強歌聲無歡，出門即有礙，誰謂天地寬。』郊耿介之士，雖天地之大，無以容其身，起居飲食，有戚戚之憂，是以卒窮以死。而李翱稱之，以為郊詩高處在古無上，平處猶下顧沈、謝。至韓退之亦談不容口。甚矣，唐人之不聞道也。孔子稱『顏子在陋巷，人不堪其憂，回也不改其樂。』回雖窮困早死，而非其處身之非，可以言命，與郊異矣。」

《笠澤叢書》云：「吾聞淫畋漁者，謂之暴天物。天物不可暴，又可抉摘刻削，露其情狀乎？使自萌卵至於槁死，不能隱，天能不致罰邪？長吉夭，東野窮，玉溪生官不挂朝籍而死，正坐是耳。」

玉川子

東坡云：「玉川子作《月蝕詩》，以為食月者，月中之蝦蟆也。梅聖俞作《日食詩》云：『食日者，(「日」原作「之」，今據宋本校改。)三足鳥也。』此固因俚說以寓其意。《戰國策》：『日月輝於外，其賊在內』，則俚說為當矣。又《月蝕詩》中云：『歲星坐福德，官爵奉董秦，忍使黔婁生，覆尸無衣巾。』詳味此詩，則董秦當是無功而享祿者。董秦，李忠臣也，天寶末驍將，屢立戰功，雖粗暴，亦頗知忠義。代宗時，吐蕃犯闕，徵兵，忠臣即日赴難，或勸擇日，忠臣怒曰：『君父在難，乃擇日邪？』後卒污朱泚偽命誅。考其終始，非無功而享厚祿者，不知玉川何以有此句？」《學林新編》云：「韓退之《月食詩》一篇，大半用玉川子句。或者謂玉川子《月食詩》，豪怪奇挺，退之深所嘆伏，故所作盡摘玉川子佳句而補成之。某切以為不然。退之《月食詩》題曰《效玉川子作》，而詩中有以玉川子為言者，『玉川子涕泗下，中庭獨自行』，又曰：『玉川子立於庭而言曰，地行賤臣今再拜，敢告上天公。』然則退之幾於代玉川子作也。玉川子詩雖豪放，然太險怪，而不循詩家法度，退之乃摘其句而約之以禮，故退之詩中兩言玉川子，其意若曰玉川子《月食詩》如此足矣。故退之詩題曰《效玉川子作》，此退之之深意也。不然，退之豈不能自為《月食詩》，而必用玉川子句然後而成詩邪？以謂退之自為《月食詩》，則詩中用『玉川子涕泗告天公』，又非其類矣。」《雪浪齋日記》云：「玉川子詩，讀者易解，識者當自知之，《蕭才子宅問答詩》，如《莊子》寓言，高僧對禪機。惟《有所思》一篇，語似不類，疑他人所作，然飄逸可喜。其詞曰：『當時我醉美人家，美人顏色嬌如花。今日美人棄我去，青樓朱箔天之涯。娟娟姮娥月，三五二八圓又缺。翠眉蟬鬢生別離，一望一見心斷絕。心斷絕，幾千里，夢中醉臥巫山雲，覺來淚滴湘江水。湘江兩岸花木深，美人不見愁人心。含愁更奏綠綺琴，調高弦絕無知音。美人兮美人，不知為暮雨兮為朝雲。相思一夜梅花發，忽到窗前疑是君。』」

卷第二十.李習之.李長吉.李衛公.常建.嚴維.徐季海.劉賓客

李習之

《石林詩話》云：「人之材力，信自有限。李翱、皇甫湜，皆韓退之高弟，而二人獨不傳其詩，不應散亡無一篇存者，計亦非其所長，故多不作耳。退之有《題湜公安園池詩後》云：『《爾雅》注蟲魚，定非磊落人』，又『用將濟諸人，舍得業孔顏』，若譏其徒為無益，而勸之使不作者。翱見於《遠游聯句》『前之距灼灼，此去信悠悠』，一見之後，遂不複見，亦可知矣。然二人以非所工而不作，愈於不能而不使強為之，亦可謂善用其短也。」苕溪漁隱曰：「余讀《傳燈錄》，言『朗州刺史李翱謁藥山，問如何是道。師以手指上下曰：會麼？翱曰：不會。師曰：云在天水在瓶。翱遂贈以詩曰：練得身形似鶴形，千株松下兩函經，我來問道無餘說，雲在青天水在瓶。』又：『藥山一夜登山經行，忽雲開見月，大笑一聲，應澧陽東九十許里，居民盡謂東家。翱再贈詩曰：選得幽居愜野情，終年無送亦無迎，有時直上孤峰頂，月下披雲笑一聲。』余以《唐書》翱本傳考之，翱嘗為朗州刺史，則《傳燈錄》所載是也。翱未嘗為鄭州刺史，《古今詩話》所載鄭州刺史李翱詩非也。《傳燈錄》有此二詩，《石林》以謂『翱詩散亡無一篇存者，但一見《遠游聯句》而已』。何也？」

李長吉

《緗素雜記》云：「《魏略》曰：『明帝景初元年，徙長安鐘虞駱駝銅人承露盤，盤折，銅人重不可致，留於霸城，大發卒鑄作銅人二，號曰翁仲，列坐司徒門外。』又《漢晉春秋》曰：『帝徙盤，盤折，聲聞數十里，金狄或泣，因留霸城。』又唐李賀《金銅仙人辭漢歌》序云：『魏明帝青龍九年八月，詔宮官牽車，西取漢孝武捧露盤仙人，欲立置前殿。宮官既坼盤，仙人臨載，乃潸然淚下。』歌曰：『茂陵劉郎秋風客，夜聞馬嘶曉無跡。畫欄桂樹懸秋香，三十六宮土花碧。魏官牽車指千里，東關酸風射眸子。空將漢月出宮門，憶君清淚如鉛水。衰蘭送客咸陽道，天若有情天亦老。攜盤獨出月荒涼，渭城已遠波聲小。』案《明帝紀》，青龍五年三月，改為景初元年，是歲徙長安銅人，重不可致。而李賀以謂青龍九年八月，蓋明帝以青龍五年三月改為景初元年，至三年而崩，則無青龍九年明矣，疑李誤也。酈元《水經注》云：『魏文帝黃初元年，徙咸陽始皇所鑄金人十二，重不可致，因留霸城南。』即與明帝所徙銅人事略同，竟未詳其旨。《史記》秦始皇二十六年，有大人長五丈，足履六尺，皆夷狄服，凡十二人，見於臨洮。是歲，始皇初並六國，反喜以為瑞，銷天下兵器，作金人十二以象之。後十四年而秦亡。又後漢薊子訓有神異之道，時有百歲翁，自說為兒童時，已見子訓賣藥於會稽市，顏色不異於今。後人複於長安東霸城見之，與一老翁共摩挲銅人，相謂曰：『適見鑄此，而已近五百歲矣。』注云：『秦始皇二十六年，收天下兵器聚咸陽，鑄金人十二，重各千石，置宮庭中，至此四百二十餘年。』故東坡《贈梁道人詩》云：『採藥壺公處處過，笑看金狄手摩挲』，又張天覺《贈人詩》云：『鶴骨飄飄紫府仙，摩挲金狄不知年』，皆用此也。」《緗素雜記》云：「李賀《苦晝短》詩云：『天東有若木，下置銜燭龍。』按《淮南子》曰：『若木在建木西。燭龍在雁門北，蔽於委羽之山，(編者案：「於」原作「乾」，今據《淮南子·地形篇》校改。)不見日。龍銜燭以照太陰。』又《離騷》：『折若木以拂日兮，聊逍搖以相羊。』注云：『若木在西極。』謝希逸《月賦》云：『擅扶桑於東沼，嗣若英於西冥。』《五臣注》云：『扶桑，日出處；若木，日沒處。』由是知若木在西，燭龍在北，而李雲如此，真誤矣。」

《摭言》云：「李賀年七歲，以長短之制，名動京華，時韓文公與皇甫湜覽賀所作，奇之，因連騎造門求見。賀總角荷衣而出，二公不之信，因令面賦一篇。賀承命欣然，操觚染翰，傍若無人，仍名曰《高軒過》云：『華裾織翠青如蔥，金環壓轡搖玲瓏，馬蹄隱隱聲隆隆，入門下馬氣如虹：東京才子文章公。二十八宿羅心胸，元精照耀貫當中；殿前作賦聲摩空，筆補造化天無功。厖眉書客感秋蓬，誰知死草生華風。我今垂翅附冥鴻，他日不羞蛇作龍。』二公大驚，遂以所乘馬命聯鑣而還所居，親為束發。後舉進士。賀父名晉肅，或謗賀不避家諱，韓文公特為著《諱辨》一篇。」

蔡寬夫《詩話》云：「唐人避家諱嚴甚，韓退之為李賀作《諱辨》，當時哄然非之。舉子就試，題目有犯其家諱者，皆托題目不便，不敢就試而出。其嚴固可知。惟《權文公集》皆不避其父名皋，此不可解。杜子美詩一部，未嘗使閒字，獨一聯云：『見愁汗馬西戎逼，曾閃朱旗北斗閒』一處而已。頃見王侍郎欽臣云：『舊嘗疑此，以謂既不避，則不應只犯一字，後於薛樞密向家，得五代時人故本較之，乃是殷字，恐好事因本朝廟諱易之，而不暇省其父名也。』」苕溪漁隱曰：「老杜家諱閒，而詩中有『翩翩戲蝶過閒慢』，此字在句中，容或印本有誤。至於『泛愛容霜鬢，留歡卜夜閒』，『閒』字乃押韻，或云是『闌』字，殊有理也。『鄰家閒不違』，山谷謂『問不違』，詩意乃佳。王原叔作『間』字，非也。『曾閃朱旗北斗殷』，介甫刊作『閒』字，豈非臨文不諱之義乎？」

《少陵詩總目》云：「『泛愛容霜發，留歡上夜關』，而正文作『卜夜閒』，非也。不獨先生詩中鮮有犯其先諱，兼於屬對亦不工矣。」李衛公

蔡寬夫《詩話》云：「巴峽中有吐綬雞，比常雞差大，膆藏肉綬，長闊幾數寸，紅碧相間極煥爛，常時不可見，遇晴日則向陽擺之，頂首先出兩肉角，亦二寸許，然後徐舒其綬，逾時乃斂。李文饒詩所謂『葳蕤散綬輕風裏，若銜若垂何可擬』是也。文饒云：『出剡溪。』今詢之越人不複有。予嘗自峽中攜至蘇州，人皆不識，則知山川風氣所產，古今亦有不同也。」

《倦游雜錄》云：「真珠雞生夔、峽山中，畜之甚馴，以其羽毛有白圓點，故號真珠雞，又名吐綬雞，生而反哺，亦名孝雉。每至春夏之交，景氣和暖，頷下出綬帶方尺餘，紅碧鮮然，頭有翠角雙立，良久，悉斂於膆下，披其毛，不複見。或有死者，割其頸臆間，亦無所睹。」苕溪漁隱曰：「廣右、閩中亦有吐綬雞，餘在二處，見人家多養之，不獨巴峽中有也。王荊公有絕句云：『樊籠寄食老低摧，組麗深藏肯自媒，天日清明聊一吐，兒童初見互驚猜。』」

《雪浪齋日記》云：「李衛公詩云：『五月畬田收火米，三更津吏報朝雞』，頗似少陵句。王荊公詩云：『紛紛易變浮雲白，落落難鐘老柏青。』山谷《蟹詩》云：『已摽天上三辰次，未免人間五鼎烹。』此皆得老杜句法。」

常建

東坡云：「常建詩：『竹徑通幽處，禪房花木深』，歐陽文忠公最愛賞，以為不可及。此語誠可人意，然於公何足道，豈非厭飫芻豢，反思螺蛤邪？」

洪駒甫《詩話》云：「丹陽殷璠撰《河岳英靈集》，首列常建詩，愛其『山光悅鳥性，潭影空人心』之句，以為警策。歐公又愛建『竹徑通幽處，禪房花木深』，欲效建作數語，竟不能得，以為恨。予請建此詩全篇皆工，不獨此兩聯而已，其詩曰：『清晨入古寺，初日照高林。竹徑通幽處，禪房花木深。山光悅鳥性，潭影空人心。萬籟此俱寂，但聞鐘磬音。』」

嚴維

《六一居士詩話》云：「聖俞謂予曰：『嚴維詩：柳塘春水慢，花塢夕陽遲。則天容時態，融和駘蕩，如在目前。』」又劉貢父《詩話》云：「此一聯，細細較之，『夕陽遲』則系『花』，『春水慢』不須『柳』也，如老杜『深山催短景，喬木易高風』，則了無瑕纇。」苕溪漁隱曰：「『春水慢』不須『柳』，此真確論；但『夕陽遲』則系『花』，此論殊非是。蓋『夕陽遲』乃系於『塢』，初不系『花』，以此言之，則『春水慢』不必『柳塘』，『夕陽遲』豈獨『花塢』哉？余嘗愛《西清詩話》載吳越王時，宰相皮光業，每以詩為己任，嘗得一聯云：『行人折柳和輕絮，飛燕銜泥帶落花』，自負警策，以示同僚，眾爭嘆譽。裴光約曰：『二句偏枯不為工，蓋柳當有絮，泥或無花。』此論乃得詩之膏肓矣。」

徐季海

山谷云：「越州應天釋希圓，姑蘇人，避地甬東，所居小房，琅琊山頂也，山下有井，井有鰻鯏魚，水有盈縮，與江潮相應，甚多靈怪。按《爾雅》：『山有穴為岫。』徐季海題詩云：『孤岫龜形在』，乃不成語。蓋謝玄暉云：『窗中列遠岫』，已誤用此字，季海亦承誤耳。按《楚詞》云：『收恢台之孟夏』，恢，大也，台，即胎也，言夏氣大而育物也。今言『高閣無恢台』，直言無暑氣耳，似不合古語。《爾雅》云：『夏為長嬴』，長嬴即恢台也。若言高閣無長嬴，可乎？能，奴登切，獸名，熊屬，足似麈鹿，絕有力，故有絕人之才者謂之能。能，奴來切，三足鱉也。今於來字韻中用『法士多瑰能』，乃是僧似鱉耳。然魏、晉人作詩，多如此借韻，至李、杜、韓退之無複此病耳。壯，大壯之壯，牡，牝牡之牡，今言規模稱牡哉，必壯字誤書耳。魏、晉人用字，亦多如此。蓋取字勢易工，不複問字之根源。如古人書『橋槗』、『直』，皆不成字。」

劉賓客

山谷云：「劉夢得《竹枝》九章，詞意高妙，元和間誠可以獨步。道風俗而不俚，追古昔而不愧，比之杜子美《夔州歌》，所謂同工而異曲也。昔子瞻嘗聞餘詠第一篇，嘆曰：『此奔軼絕塵，不可追也。』《淮陰行》情調殊麗，語氣尤穩切，白樂天、元微之為之，皆不入此律也。唯『無耐脫菜時』不可解，當待博物洽聞者說也。《三閣辭》四章，可以配《黍離》之詩，有國存亡之鑒也。大概夢得樂府小章優於大篇，詩優於它文耳。」《呂氏童蒙訓》云：「蘇子由晚年，多令人學劉禹錫詩，以為用意深遠，有曲折處。後因見夢得《歷陽詩》云：『一夕為湖地，千年列郡名，霸王迷路處，亞父所封城。』皆歷陽事，語意雄健，後殆難繼也。」

洪駒父《詩話》云：「山谷至廬山一寺，與群僧圍爐，因舉《生公講堂》詩，末云：『一方明月可中庭。』一僧率爾云：『何不曰一方明月滿中庭。』山谷笑去。」

《隱居詩話》云：「人豈不自知邪，及自愛其文章，乃更大繆，何也？劉禹錫詩固有好處，及其自稱《平淮西詩》云：『城中喔喔晨雞鳴，城頭鼓角聲和平』，為盡李訴之美。又云：『始知元和十四載，四海重見升平年』，為盡憲宗之美。吾不知此兩聯為何等語也。賈島云：『獨行潭底影，數息樹邊身』，其自注云：『二句三年得，一吟雙淚流，知音如不賞，歸臥故山秋。』不知此兩句有何難道，至於三年始成，而一吟下淚也。楊衡自愛其句云：『一一鶴聲飛上天。』此尤可笑也。」

《隱居詩話》云：「杜甫善評詩，其稱薛稷詩云：『驅車越陝郊，北顧臨大河』，美矣。又稱李邕《六公篇》，恨不見之。皇甫湜《題浯溪頌》云：『次山有文章，可惋只在碎』，亦善評文者。若白居易殊不善評詩，其稱徐凝《瀑布詩》云：『千古長如白練飛，一條界破青山色。』又稱劉禹錫『雪裏高山頭白早，海中仙果子生遲』，『沉舟側畔千帆過，病樹前頭萬木春』，此皆常語也，禹錫自有可稱之句甚多，顧不能知之耳。」《雪浪齋日記》云：「荊公喜唐人『楓林社日鼓，茅屋午時雞』，書於劉楚公第。或以為此即儲光羲詩。」苕溪漁隱曰：「此一聯乃夢得《秋日送客至潛水驛詩》，非儲光羲也。」

卷第二十一.香山居士

香山居士

王直方《詩話》云：「古今人作《昭君詞》多矣，餘獨愛白樂天一絕，云：『漢使卻回憑寄語，黃金何日贖蛾眉？君王若問妾顏色，莫道不如宮裏時。』蓋其意優游而不迫切故也。然樂天賦此時年甚少。」《桐江詩話》云：「樂天與弟敏中、行簡，三人相繼皆中第，樂天作詩云：『自憐郡姓為儒少，豈料詞場中第頻，桂折一枝先許我，楊穿三箭盡驚人。』其自言兄弟中第曲折盡矣。樂天自作墓志，以白起為祖，故曰『自憐郡姓為儒少』也。」

《雞肋集》云：「予幼時讀《太平廣記》，見唐太宗遣蕭翼購《蘭亭敘》事，蓋譎以出之，輒嘆息曰：『《蘭亭敘》若是貴邪？至使萬乘之主，捐信於匹夫。傳稱子貢詐而全魯，弦高誕而存鄭，遺一言之細，建二國之業，猶不可以為常；以太宗之賢，巍巍乎近古所無，奈何溺小耆好而輕喪其所常之寶，異於得原失信，不圍而去矣。晚多間居，頗屏世好，獨於古人筆墨之遺，愛而不能置，顧甚於少年喜官爵，遲莫營田宅者，與前論異矣。』因誦白居易《七德歌》曰：『功成理定何神速，速在推心致人腹，怨女三千放出宮，死囚四百來歸獄。』複嘆曰：『太宗以一旅取天下，惟信爾，夫不吝三千女而放出宮，自信也；不約四百囚而來歸獄，人信良。晉舍原何足道哉！』」

蔡寬夫《詩話》云：「唐制：百官服色，不視職事官，而視其階，官九品與今制特異。樂天為中書舍人知制誥，元宗簡為京兆少尹，官皆六品，故猶著綠。其詩所謂『鳳閣舍人京兆尹，白頭猶未著緋衫，南宮啟請無消息，朝散何時複入銜』是也。後與元微之同制，加朝散大夫，始登五品，故其詩曰：『命服難同黃紙上，官班不共紫微前，青衫脫早差三日，白髮生遲校九年。』中書舍人雖正五品，必待加朝散而後易緋，此知其不系於職事官也。前輩記張嘉貞為中書令，著緋，傅游藝為相，著綠，蓋以此也。唐借服色，皆並魚假之。樂天自江州司馬除忠州刺史，有《謝裴常侍贈袍魚袋詩》云：『魚綴白金隨步躍，鶻銜瑞草繞腰飛。』其後除尚書郎，複有《脫刺史緋》詩云：『便留朱紱還鈴閣，卻著青袍侍玉除，無奈嬌癡三歲女，繞腰啼哭覓銀魚』，此與今制特異也。其特賜者，疑亦不相越。《唐書》載牛叢為睦州刺史，賜餘紫，辭曰：『臣今衣刺史所假緋，即賜紫為越等。』乃賜銀緋。」東坡云：「予年十二，先君自虔州為予言：『近城山中天竺寺有樂天親書詩云：一山門作兩山門，兩寺元從一寺分。東澗水流西澗水，南山雲起北山雲。前台花發後台見，上界鐘清下界聞。遙想吾師行道處，天香桂子落紛紛。筆勢奇逸，墨跡如新。』今四十七年矣，予來訪之，則詩已亡，有刻石存耳，故有詩云：『空詠連珠呼疊壁，已亡飛鳥失驚蛇』，蓋為是也。」

蔡寬夫《詩話》云：「詩人用事，有乘語意到處，輒從其方言為之者，亦自一體，但不可為常耳。吳人以作為佐音，淮、楚之間以十為忱音，不通四方。然退之『非閣複非橋，可居兼可過，君欲問方橋，方橋如此作』。樂天『綠浪東西南北水，紅欄三百九十橋』，乃皆用二音，不知當時所呼通爾，或是姑為戲也。呼兒為囝，音蹇。父為郎罷，此閩人語也。顧況作《補亡訓傳》十三章，其哀閩之詞曰：『囝別郎罷心摧血』，況善諧謔，故特取其方言為戲，至今觀者，為之發笑。然五方之音各不同，自古文字，曷嘗不隨用之。楚人發語之辭曰羌、曰蹇，平語之詞曰些，一經屈、宋採用，後世遂為佳句。但世俗常情，不能無貴遠鄙近耳。今毗陵人平語皆曰鐘，京口人曰兜，淮南人曰塢，猶楚人曰些。嘗有士人學為騷詞，皆用此三語，聞者無不拊掌。」苕溪漁隱曰：「老杜詩有『主人送客無所作，音佐。行酒賦詩殊未央』之句，則老杜固已先用此方言矣。」

苕溪漁隱曰：「富貴於人，造物所靳；自古以來，多不在於少年，嘗在於晚景。若少年富貴者，非曰無之，蓋亦鮮矣。人至晚景得富貴，未免置第宅，售妓妾，以償其平生所不足者。如樂天詩云：『多少朱門鎖空宅，主人到了不曾歸。』司空曙詩云：『黃金用盡教歌舞，留與他人樂少年。』讀此二詩，使人淒然，誠不必為此也。」

東坡云：「樂天為王涯所讒，謫江州司馬。甘露之禍，樂天在洛，適游香山寺，有詩云：『當君白首同歸日，是我青山獨往時。』不知者以樂天為幸之，樂天豈幸人之禍也哉？蓋悲之也。」蔡寬夫《詩話》云：「劉禹錫、柳子厚與武元衡素不葉，二人之貶，元衡為相時也。禹錫《為靖共佳人怨》以悼元衡之死，其實蓋快之。子厚《古東門行》云：『赤丸夜語飛電光，徼巡司隸眠如羊，當街一叱百吏走，馮敬胸中函匕首。』雖不著所以，當亦與禹錫同意。《古東門》用袁盎事也。樂天江州之謫，王涯實為之，故甘露之禍，樂天亦有『當君白首同歸日，是我青山獨往時』之句。」蔡寬夫《詩話》云：「樂天《聽歌詩》云：『長愛《夫憐》第二句，請君重唱夕陽開。』(「開」原作「關」，今據《白氏長慶集》校改。)注謂：『王右丞辭秦川一半夕陽開，(「開」原作「關」，今據徐鈔本、明鈔本校改。)此句尤佳。』今《摩詰集》載此詩，所謂『漢主離宮接露台』者是也。然題乃是《和太常韋主簿溫陽寓目》，不知何以指為《想夫憐》之辭。大抵唐人歌曲，本不隨聲為長短句，多是五言或七言詩，歌者取其辭與和聲相疊成音耳。予家有《古涼州》、《伊州》辭，與今遍數悉同，而皆絕句詩也，豈非當時人之辭為一時所稱者，昔為歌人竊取而播之曲調乎？」

《緗素雜記》云：「蘇鶚《演義》云：『今人以酒巡匝為咻尾，即再命其爵也，雲南朝有異國進貢藍牛，其尾長三丈，一云藍穎水牛，其尾三丈。時人仿之，以為酒令，今兩盞，從其簡也，此皆非正。行酒巡匝，即重其盞，蓋慰勞其得酒在後也。又咻云者，貪也，謂處於座末，得酒最晚，腹癢於酒，既得酒巡匝，更貪婪之，故曰咻尾。咻字從口，是明貪婪之意。此說近之。』余觀宋景文公《守歲詩》云：『迎新送故只如此，且盡燈前婪尾杯。』又云：『稍倦持螫手，猶殘婪尾觴。』又東坡《寒食詩》云：『藍尾忽驚新火後，遨頭要及浣花前。』注引樂天《寒食詩》云：『三杯藍尾酒，一碟膠牙餳』，乃用『藍』字，蓋『婪』『藍』一也。」

東坡云：「與郭生游寒溪，主簿吳亮置酒，郭生善作挽歌，酒酣發聲，坐為淒然。郭生言恨無佳詞，因改樂天《寒食詩》歌之，坐客有泣者。其詞曰：『烏啼鵲噪昏喬木，清明寒食誰家哭？風吹曠野紙錢飛，古墓累累春草綠。棠梨花映白楊路，盡是死生離別處。冥寞重泉哭不聞，蕭蕭暮雨人歸去。』每句雜以散聲。」《後史補》云：「河中桑落坊有井，每至桑落時，取其寒暄得所，以井水釀酒，甚佳，故號桑落酒，舊京人呼為桑郎，蓋語訛耳。庾信詩云：『蒲城桑落酒，灞岸菊花秋』，白居易詩云：『桑落氣熏珠翠暖，《柘枝》聲引管弦高。』」

《隱居詩話》云：「樂天《題海圖屏風詩》略曰：『或者不量力，謂茲鰲可求。贔屭牽不動，綸絕沉其鉤。一鰲既頓頷，諸鰲齊掉頭。噴風激飛廉，鼓波怒陽侯。遂使江漢水，朝宗意亦休。』吾讀此詩，感劉隗、李訓、薛文通等事，為之太息。」

東坡云：「吳元濟以蔡叛，犯許、汝以驚東都，此豈可不討者也。當時議者，欲置之，固為非策，然不得武裴二傑，事亦未易辦也。樂天豈庸人哉，然其議論亦似欲置之者，其詩有《海圖屏風》者，可見其意。且注云：『時方討淮、蔡。』吾以是知仁人君子之於兵，蓋不忍輕用如此，淮、蔡且欲以德懷，況欲斃所恃以勤無用乎！悲夫！此未易與世士談也。二說未知孰是。」《緗素雜記》云：「唐故事，中書省植紫薇花，歷世循用之，不以為非。至今舍人院紫薇閣前植紫薇花，用唐故事也。樂天詩云：『獨坐黃昏誰是伴，紫薇花對紫薇郎。』案《天文志》，紫薇，大帝之坐也，天子之常居也，主命主度也。何關紫薇花事？」

王直方《詩話》云：「東坡平日最愛樂天之為人，故有詩云：『我甚似樂天，但無素與蠻。』又：『我似樂天君記取，華顛賞遍洛陽春。』又：『他時要指集賢人，知是香山老居士。』又：『定似香山老居士，世緣終淺道根深。』而坡在錢塘，與樂天所留歲月略相似，其詩云『在郡依前六百日』者是也。」蔡寬夫《詩話》云：「官名有因人而重，遂為故事者。何遜為水部員外郎，以詩稱，至張籍自博士複拜此官，樂天詩賀之云：『老何歿後吟詩絕，雖有郎官不愛詩，今日聞君除水部，喜於身得省郎時。』籍答詩亦云：『幸有紫薇郎見愛，獨稱官與古人同。』自是遂為詩人故事。劉原甫嘗以鄭谷戲梅聖俞為梅都官，然谷詩有云：『都官雖未是名郎，踐歷曾聞薛許昌，複有李公陪雅躅，豈宜鄭子忝餘光。』其《自序》以為『薛能、李頻皆嘗歷拜其曹，由之振盛。』則都官之重，自穀時已云然也。」

洪駒父《詩話》云：「世傳樂天詩云：『文誇蓋世徒為爾，命壓人頭不奈何。』予見李侍郎家收得樂天墨跡詩草，乃云『病壓人頭。』」

蔡寬夫《詩話》云：「唐人飲酒，必為令以佐歡，其變不一，樂天所謂『閒征雅令窮經史』，韓退之『令征前事為』者，今猶有其遺習也。嘗有人舉令云：『馬援以馬革裹尸，死而後已。』答者乃云：『李耳指李樹為姓，生而知之。』又：『鋤麑觸槐，死作木邊之鬼』，答者以『豫讓吞炭，終為山下之灰』，皆可謂精的也。複有舉經句字相屬而文重者曰：『火炎昆岡』，乃有『土圭測影』酬之，此亦不可多得也。」

王直方《詩話》云：「『帝與九齡雖古夢，山呼萬歲是虛聲』，此樂天作《開成大行挽詞》，對事親切，少有其比也。」苕溪漁隱曰：「江南人家造紅酒，色味兩絕。李賀《將進酒》云：『小槽酒滴真珠紅』，蓋謂此也。樂天詩亦云：『燕脂酌蒲萄。』蒲萄，酒名也，出太原。得非亦與江南紅酒相類者乎？」王直方《詩話》云：「韋蘇州云：『誰知風雨夜，複此對床眠。』樂天《招張司業》云：『能來同宿否，聽雨對床眠』，意亦相類，然不為人所稱也。老杜云：『眼前無俗物，多病也身輕』，而樂天有『眼前無俗物，身外即僧居』之句，世亦獨稱老杜。」

苕溪漁隱曰：「樂天《次楞伽寺》詩云：『照水姿容雖已老，上山筋力未全衰。』陳子高《病起詩》云：『照水姿容非複我，上樓腰腳不如人。』時稱為佳句，殊不知乃體樂天詩也。」

卷第二十二.唐彥謙.西昆體.王建

唐彥謙

洪駒父《詩話》云：「山谷言，唐彥謙詩最善用事，其《過長陵詩》云：『耳聞明主提三尺，眼見愚民盜一抔，千古腐儒騎瘦馬，灞陵斜日重回頭。』又《題溝津河亭》云：『煙橫博望乘槎水，月上文王避雨陵。』皆佳句。」

《石林詩話》云：「楊大年、劉子儀皆喜彥謙詩，以其用事精巧，對偶親切。黃魯直詩體雖不類，然不以楊、劉為過。如彥謙《題高廟》云：『耳聞明主提三尺，眼見愚民盜一抔』，每稱賞不已，多示學詩者以為模式。『三尺』『一抔』，雖是著題，然語皆歇後，一抔事無兩出，或可略土字，如三尺，則三尺律三尺喙皆可，何獨劍乎？『耳聞明主』、『眼見愚民』，尤不成語。餘數見交游道魯直語，意不可解。蘇子瞻有『買牛但自捐三尺，射鼠何勞挽六鈞』，亦同此病，六鈞可去弓字，三尺不可去劍字，此理甚易知也。」

西昆體

蔡寬夫《詩話》云：「國初沿襲五代之餘，士大夫皆宗白樂天詩，故王黃州主盟一時。祥符、天禧之間，楊文公、劉中山、錢思公專喜李義山，故昆體之作，翕然一變；而文公尤酷嗜唐彥謙詩，至親書以自隨。景佑、慶歷後，天下知尚古文，於是李太白、韋蘇州諸人，始雜見於世。杜子美最為晚出，三十年來，學詩者非子美不道，雖武夫女子，皆知尊異之。李太白而下，殆莫與抗。文章隱顯，固自有時哉。今太白諸集猶兼行，獨彥謙殆罕有知其姓名者。詩亦不多，格力極卑弱，僅與羅隱相先後，不知文公何以取之？當是時以偶儷為工耳。老杜詩既為世所重，宿學舊儒，猶不肯深與之。嘗有士大夫稱杜詩用事廣，傍有一經生忽憤然曰：『諸公安得為公論乎？且其詩云：濁醪誰造汝，一酌散千憂。彼尚不知酒是杜康作，何得言用事廣？』聞者無不絕倒。予為進士時，嘗舍於汴中逆旅，數同行亦論杜詩，旁有一押糧運使臣，或顧之曰：『嘗亦觀乎？』曰：『平生好觀，然多不解。』因舉『白也詩無敵，飄然思不群』相問，曰：『既言無敵，安得卻似鮑照、庾信？』時座中雖笑之，然亦不能遽對，則似亦不可忽也。」苕溪漁隱曰：「庾不能俊逸，鮑不能清新，白能兼之，此無敵也。武弁何足以知之。」

《隱居詩話》云：「楊億、劉筠作詩務故實，而語意輕淺，一時慕之，號西昆體，識者病之。歐公云：『大年詩有峭帆橫度官橋柳，疊鼓驚飛海岸鷗，此何害為佳句。』余見劉子儀詩句有『雨勢宮城闊，秋聲禁樹多』，亦不可誣也。」

《古今詩話》云：「楊大年、錢文僖、晏元獻、劉子儀，為詩皆宗義山，號西昆體。後進效之，多竊取義山詩句。嘗內宴，優人有為義山者，衣服敗裂，告人曰：『吾為諸館職撏扯至此。』聞者大噱。然大年《詠漢武詩》云：『力通青海求龍種，死諱文成食馬肝，待詔先生齒編貝，忍令乞米向長安。』義山不能過也。」

《石林詩話》云：「歐公詩，始矯昆體，專以氣格為主，故其詩多平易疏暢，律詩意所到處，雖語有不倫，亦不複問。而學之者往往遂失於快直，傾囷倒廩，無複餘地。然公詩好處，豈專在此。如《崇徽公主手痕》詩：『玉顏自昔為身累，肉食何人與國謀』，此是兩段大議論，而抑揚曲折，發見於七字之中，婉麗雄勝，字字不失相對，雖昆體之工者，亦未易比。言所會處，如是乃為至到。」蔡寬夫《詩話》云：「王荊公晚年亦喜稱義山詩，以為唐人知學老杜，而得其藩籬，惟義山一人而已。每誦其『雪嶺未歸天外使，松州猶駐殿前軍』，『永憶江湖歸白髮，欲回天地入扁舟』，與『池光不受月，暮氣欲沉山』，『江海三年客，乾坤百戰場』之類，雖老杜亡以過也。義山詩合處，信有過人，若其用事深僻，語工而意不及，自是其短，世人反以為奇而效之，故昆體之斃，適重其失，義山本不至是雲。」

《冷齋夜話》云：「詩到義山，謂之文章一厄，以其用事僻澀，時稱西昆體。然荊公晚年，亦或喜之，而字字有根蒂。如『試問火城將策探，何如雲屋聽窗知』，『未愛京師傳谷口，但知鄉里勝壺頭』，其用事琢句，前輩無相犯者。」

蔡寬夫《詩話》云：「《義山詩集》載《有感篇》，而無題，自注云：『乙卯年有感，丙辰年詩成。』其中有『如何本初輩，自取屈犛誅』，又『蒼黃五色棒，掩遏一陽生』之語。按李訓、鄭注作亂，實以冬至日，是年歲在乙卯，則是詩蓋為訓、注作也。唐小說記此事，謂之《乙卯記》，大抵不敢顯斥之云。」

《隱居詩話》云：「歐陽文忠公《詩話》稱謝伯景之句，如『園林換葉梅初熟』，不若『庭草無人隨意綠』也，『池館無人燕學飛』，不若『空梁落燕泥』也。蓋伯景句意凡近，似所謂西昆體，而王胄、薛道衡峻潔可喜也。」

《資治通鑒》云：「隋煬帝善屬文，不欲人出其右，薛道衡死，帝曰：『更能作空梁落燕泥否？』王胄死，帝誦其佳句曰：『庭草無人隨意綠，複能作此話邪？』」苕溪漁隱曰：「人君不當與臣下爭能，故煬帝忮心一起，二臣皆不得其死，哀哉！然為人臣者，亦當悟其微旨，如晉武帝欲擅書名，王僧虔遂不敢顯跡，常以拙筆書。宋文帝好文章，自謂莫能及，鮑照於所為文章，遂多鄙言俚句。故二君者亦無得以嫉之，終見容於二世，豈非明哲保身之要術乎？」

《西清詩話》云：「《義山雜纂》，品目數十，蓋以文滑稽者。其一曰殺風景，謂清泉濯足，花上曬褌，背山起樓，燒琴煮鶴，對花啜茶，松下喝道。晏元獻慶歷中罷相，守潁，以惠山泉烹日注，從容置酒，賦詩曰：『稽山新茗綠如煙，靜挈都藍煮惠泉，未向人間殺風景，更持醪醑醉花前。』王荊公元豐末居金陵，蔣大漕之奇夜謁公於蔣山，騶唱甚都。公取『松下喝道』語作詩戲之，云：『扶衰南陌望長楸，燈火如星滿地流，但怪傳呼殺風景，豈知禪客夜相投。』自此殺風景之語，頗著於世。」《三山老人語錄》云：「唐人以對花啜茶，謂之殺風景，故荊公《寄茶與平甫詩》有『金谷看花莫謾煎』之句。」

《緗素雜記》云：「義山《錦瑟詩》云：『錦瑟無端五十弦，一弦一柱思華年。莊生曉夢迷蝴蝶，望帝春心托杜鵑。滄海月明珠有淚，藍田日暖玉生煙。此情可待成追憶，只是當時已惘然。』山谷道人讀此詩，殊不曉其意，後以問東坡。東坡云：『此出《古今樂志》，云：錦瑟之為器也，其弦五十，其柱如之，其聲也，適、怨、清、和。』案李詩『莊生曉夢迷蝴蝶』，適也；『望帝春心托杜鵑』，怨也；『滄海月明珠有淚』，清也；『藍田日暖玉生煙』，和也：一篇之中，曲盡其意，史稱其瑰邁奇古，信然。劉貢父《詩話》以謂『錦瑟乃當時貴人愛姬之名，義山因以寓意。』非也。」

《詩眼》云：「文章貴眾中傑出，如同賦一事，工拙尤易見。餘行蜀道，過籌筆驛。如石曼卿詩云：『意中流水遠，愁外舊山青』，膾炙天下久矣，然有山水處便可用，不必籌筆驛也。殷潛之與小杜詩甚健麗，亦無高意。惟義山詩云：『魚鳥猶疑畏簡書，風雲長為護儲胥』，簡書蓋軍中法令約束，言號令嚴明，雖千百年之後，魚鳥猶畏之也。儲胥蓋軍中藩籬，言忠誼貫神明，風雲猶為護其壁壘也。誦此兩句，使人凜然複見孔明風烈。至於『管樂有才真不忝，關張無命欲何如』，屬對親切，又自有議論，他人亦不及也。馬嵬驛，唐詩尤多，如劉夢得『緣野扶風道』一篇，人頗誦之，其淺近乃兒童所能。義山云：『海外徒聞更九州，他生未卜此生休』，語既親切高雅，故不用愁怨墮淚等字，而聞者為之深悲。『空聞虎旅鳴宵柝，無複雞人報曉籌』如親扈明皇，寫出當時物色意味也。『此日六軍同駐馬，他時七夕笑牽牛』，益奇。義山詩世人但稱其巧麗，至與溫庭筠齊名。蓋俗學只見其皮膚，其高情遠意，皆不識也。」

《漫叟詩話》云：「嘗見曲中使柳三眠事，不知所出，後讀玉溪生《江之嫣賦》云：『豈如河畔牛星，隔歲止聞一過，不比苑中人柳，終朝剩得三眠。』注云：『漢苑中有柳，狀如人形，號曰人柳，一日三起三倒。』」

《桐江詩話》云：「近時士人作四六頌德，多用『辭林枝葉，學海波瀾』，殊不知出處乃崔玨《哭義山詩》也。詩云：『辭林枝葉三春盡，學海波瀾一夜乾』，非佳語耳。」

《雪浪齋日記》云：「玉溪生《牡丹詩》『錦帳佳人』，乃《越絕書》中事。退之《燈花詩》，全似老杜，所用『黃裏』事，見前漢『黃屋』注中。荊公詩曰：『溪邊飲啄白浮鳩』，『浮鳩』出《晉志》。」

王建《西清詩話》云：「歐陽永叔《歸田錄》言：『王建《宮詞》，多言唐宮中事，群書闕記者，(「記」原作「紀」，今據徐鈔本、明鈔本校改。)往往見其詩。如內中數日無呼喚，傳得滕王蛺蝶圖，滕王元嬰，高祖子，史不著所能，獨《名畫記》言善畫，亦不云工蛺蝶。』所書止此，殊不知《名畫記》自紀嗣滕王、湛然善花鳥蜂蝶，又段成式《酉陽雜俎》亦云：『嘗見滕王蝶圖，有名江夏班，大海眼，小海眼，菜花子。』蓋湛然非元嬰，孰謂張彥遠不載邪？又建《宮詞》云：『魚藻宮中鎖翠娥，先皇行處不曾過，如今池底休鋪錦，菱角雞頭積漸多。』事見李石《開成承詔錄》，文宗論德宗奢靡云：『聞得禁中老宮人每引流泉，先於池底鋪錦。』則知建詩皆摭實，非鑿空語也。」

陳輔之《詩話》云：「王建《宮詞》，荊公獨愛其『樹頭樹底覓殘紅，一片西飛一片東，自是桃花貪結子，錯教人恨五更風。』」

唐王建《宮詞》，舊跋云：「王建，大和中為陝州司馬，與韓愈、張籍同時，而籍相友善，工為樂府歌行，思遠格幽，初為渭南尉，與宦者王守澄有宗人之分，因過飲以相譏戲，守澄深憾曰：『吾弟所作《宮詞》，禁掖深邃，何以知之？』將奏劾建，因以詩解之曰：『先朝行坐鎮相隨，今上春宮見長時。脫下御衣偏得著，進來龍馬每教騎。嘗承密旨還家少，獨奏邊情出殿遲。不是當家頻向說，九重爭遣外人知。』事遂寢。《宮詞》凡百絕，天下傳播，效此體者，雖有數家，而建為之祖耳。」

卷第二十三.杜牧之.溫庭筠.杜荀鶴.韓致堯.借對.半夜鐘.熟食清明

杜牧之

《石林詩話》云：「杜牧詩：『清時有味是無能，閒愛孤雲靜愛僧，擬把一麾江海去，樂游原上望昭陵。』此蓋不滿於當時，故末有『昭陵』之句。江輔之謫官累年，後知處州，(「處」原作「虔」，今據徐鈔本、明鈔本校改。)《謝表》有云：『清時有味，白首無能。』蔡持正為御史，引杜詩為証，以為怨望，遂複罷。」

潘子真《詩話》云：「顏延年《阮始平詩》云：『屢薦不入官，一麾乃出守。』蓋謂山濤三薦咸為吏部郎，武帝不能用，荀勖一麾之，即左遷始平太守也。杜牧『清時有味是無能，閒愛孤雲靜愛僧，乞得一麾江海去，樂游原上望昭陵。』山谷云：『愛閒愛靜，求得一麾而去也。別本作欲把一麾，非是。麾之訓，即漢嚴助、汲黯招之不來，麾之不去。』」

《緗素雜記》云：「《筆談》云：『今人守郡，謂之建麾，蓋用顏延年詩一麾乃出守，此誤也。延年謂一麾者，乃指麾之麾，如武王右秉白旄以麾之麾，非旌麾之麾也。延年為《阮始平詩》云：屢薦不入官，一麾乃出守者，謂山濤薦咸為吏部郎，三上，武帝不用，後為荀勖一擠，遂出始平，故有此句。延年被擯，以此自托耳。自杜牧為《登樂游原》詩云擬把一麾江海去，樂游原上望昭陵，始謬用一麾，自此遂為故事。』凡此以上，皆存中之語。以餘意測之，杜樊川之意則善矣，而謂之擬把，則尤謬也。蓋自作太守，而謂之一麾，於理無礙，但不可以此言贈人作太守耳。宋景文公詩云：『使麾得請印垂腰』，又云：『一封通奏領州麾』，又云：『乞得一麾行』，又云：『竟獲一麾行』，是真得延年之意，未嘗謬用也。」

《高齋詩話》云：「牧之《和裴傑新櫻桃詩》云：『忍用烹騂酪，從將玩玉盤，流年如可駐，何必九華丹。』唐人已用櫻桃薦酪也。」苕溪漁隱曰：「《摭遺》載：『唐新進士尤重櫻桃宴，劉覃及第，大會公卿，和以糖酪，人享蠻畫一小盎。』(「畫」原作「盡」，今據宋本及元本校改。)則唐人用櫻桃薦酪，此事又可驗矣。」

《詩眼》云：「老杜《櫻桃詩》云：『西蜀櫻桃也自紅，野人相贈滿筠籠，數回細寫愁仍破，萬顆勻圓訝許同。』(「顆」原多「夥」，今據徐鈔本、明鈔本校改。)此詩如禪家所謂信手拈來，頭頭是道者，直書目前所見，平易委曲，得人心所同然，但他人艱難不能發耳。至於『憶昨賜沾門下省，退朝擎出大明宮，金盤玉箸無消息，此日嘗新任轉蓬。』其感興皆出於自然，故終篇遒麗。韓退之有《賜櫻桃詩》云：『漢家舊種明光殿，炎帝還書《本草經》。豈似滿朝承雨露，(「似」原作「是」，今據宋本、元本校改。)共看轉賜出青冥。香隨翠籠擎偏重，色照銀盤寫未停，食罷自知無補報，空然慚汗仰皇扃。』蓋學老杜前詩，然搜求事跡，排比對偶，其言出於勉強，所以相去甚遠；若非老杜在前，人亦安敢輕議。」

《隱居詩話》云：「《古樂府》中《木蘭詩》、《焦仲卿詩》，皆有高致。蓋世傳《木蘭詩》為曹子建作，似矣，然其中云：『可汗問所欲』，漢、魏時夷狄未有可汗之名，不知果誰之詞也。杜牧《木蘭廟詩》云：『彎弓征戰作男兒，夢裏曾驚與畫眉，幾度思歸還把酒，拂雲堆上祝明妃。』殊有美思也。」

洪駒父《詩話》云：「《古樂府·木蘭篇》：『願馳千里明駝足，千里送兒還故鄉。』明字多誤作鳴，駝臥腹不帖地，屈足漏明，則行千里。」苕溪漁隱曰：「余讀《古樂府·木蘭篇》云：『願駝千里足，送兒還故鄉。』止此而已，駒父乃云如此，疑其誤也。」

潘子真《詩話》云：「庾信《宇文盛墓志銘》云：『受圖黃石，不無師表之心；學劍白猿，遂得風雲之志。』牧之《題李西平宅詩》云：『受圖黃石老，學劍白猿翁。』亦即舊為新之一端也。」

潘子真《詩話》云：「南豐先生曾子固言：『《阿房宮賦》鼎鐺玉石，珠瑰金礫，棄擲邐迤，秦人視之，亦不甚惜。瑰當作塊，蓋言秦人視珠玉如土塊瓦礫也。』又言：『牧賦宏壯巨麗，馳騁上下，累數百言。至楚人一炬，可憐焦土，其論盛衰之變，判於此矣。』又言：『《津陽門詩》、《長恨歌》、《連昌宮詞》，俱載開元間事。微之之詞，不獨富艷。至長官清平太守好，揀選皆言由相公。委任責成，治之所興也。祿山宮裡養作兒，虢國門前鬧如市。險詖私謁，無所不至，安得不亂。稹之敘事，遠過二子。』」

《隱居詩話》云：「杜牧好用故事，仍於事中複使事，若『虞卿雙壁截肪鮮』是也。亦有趁韻而撰造非事實者，若『珊瑚破高齊，作婢舂黃糜』是也。李絢得珊瑚，其母令衣青衣而舂，初無糜字。」

《隱居詩話》云：「杜牧《晚晴賦》：『忽引舟於深灣，睹八九之紅芰，奼然如婦，嫣然如女。』芰，菱也，牧乃指為荷花。《阿房宮賦》：『長橋臥波，未雩何龍。』牧謂龍見而雩，故用龍以比橋；殊不知龍者龍星也，《春秋》書『龍鬥於鄭之時門。』退之詩云：『庚午憩時門，臨泉觀鬥龍。』韓自河陽還汴，但道經時門，豈複睹當日之鬥龍邪？」

洪駒父《詩話》云：「牧之『未雩何龍』，鮑欽止謂予言古本是『未云何龍』，當以此為是。」

《遯齋閒覽》云：「杜牧《華清宮詩》云：『長安回望繡成堆，山頂千門次第開，一騎紅塵妃子笑，無人知道荔支來。』尤鱠炙人口。據《唐紀》，明皇以十月幸驪山，至春即還宮，是未嘗六月在驪山也。然荔支盛暑方熟，詞意雖美，而失事實。」

溫庭筠《三山老人語錄》云：「六一居士喜溫庭筠詩『雞聲茅店月，人跡板橋霜』，嘗作《過張至秘校莊詩》云：『鳥聲梅店雨，野色柳橋春』，效其體也。」

《雪浪齋日記》云：「溫庭筠小詩尤工，如『牆高蝶過遲』，又『蝶翎胡粉重，鴉背夕陽多』，又《過蘇武廟詩》云：『歸日樓台非甲帳，去時冠劍是丁年。』」苕溪漁隱曰：「溫飛卿《晚春曲》云：『家臨長信往來道，乳燕雙雙拂煙草。油壁車輕金犢肥，流蘇帳曉春雞報。籠中嬌鳥暖猶睡，簾外落花閒不掃。衰桃一樹近前池，似惜容顏鏡中老。』殊有富貴佳致也。」

杜荀鶴《六一居士詩話》云：「唐之晚年，詩人無複李、杜豪放之格，然亦務以精意相高。如周樸者，杼思尤艱，每有所得，必極雕琢，故詩人稱樸詩月鍛季煉，未及成篇，已播人口，其名重當時如此，而今不複傳矣。餘少時猶見其集，其句有云：『風暖鳥聲碎，日高花影重。』又云：『曉來山鳥鬧，雨過杏花稀。』誠佳句也。」苕溪漁隱曰：「余讀《隱居詩話》云：『此一聯非樸詩也，乃杜荀鶴之句。』然猶未敢以《六一居士詩話》為誤。後又看《幕府燕聞錄》云：『杜荀鶴詩，鄙俚近俗，惟《宮詞》為唐第一，云：早被嬋娟誤，欲妝臨鏡慵。承恩不在兒，教妾若為容。風暖鳥聲碎，日高花影重。年年越溪女，相憶採芙蓉。故諺云：杜詩三百首，惟在一聯中。風暖鳥聲碎，日高花影重是也。』」

《高齋詩話》云：「山谷嘗云：『杜荀鶴詩舉世盡從愁裏老，正好對退之詩誰人肯向死前休。』」

韓致堯(「堯」原作「元」，案當作「堯」，今改，下同。)

《西清詩話》云：「韓偓詩『鵝兒唼啑梔黃嘴，鳳子輕盈膩粉腰。』事見崔豹《古今注》，云『蛺蝶大者為鳳子』。」

《遯齋閒覽》云：「《筆談》謂《香奩集》乃和凝所為，後人嫁其名於韓偓，誤矣。唐吳融詩集中有《和韓致堯侍郎無題》二首，與《香奩集》中《無題》韻正同，偓《敘》中亦具載其事。又嘗見偓親書詩一卷，其《裊娜》、《多情》、《春盡》等詩，多在卷中。偓詞致婉麗，非凝言。餘有《香奩集》，不行於世。凝好為小詞，洎作相，專令人收拾焚毀。然凝之《香奩集》，乃浮艷小詞，所謂不行於世，欲自掩耳，安得便以今《香奩集》為凝作也。」

借對

東坡云：「沈佺期《回波詞》云：『姓名雖蒙齒錄，袍笏未換牙緋。』杜子美詩：『飲子頻通汗，懷君想報珠。』以『飲子』對『懷君』，亦『齒錄』『牙緋』之比也。」

《漫叟詩話》云：「荊公和人詩，以『庚桑』對『五柳』，『黃耈日』對『白雞年』，此名借對。不特此也，如李白詩『水衝雲母碓，(「母」原作「女」，今據徐鈔本、明鈔本校改。)風掃石楠花』，皆此類也。」《禁臠》云：「『根非生下土，(「土」原作「上」，今據元本、徐鈔本、明鈔本校改。)葉不墜秋風』，『五峰高不下，萬木幾經秋』，以『下』對『秋』，蓋『夏』字聲同也。『因尋樵子徑，偶到葛洪家』，『殘春紅葉在，終日子規啼』，以『子』對『洪』，以『紅』對『子』，皆假其色也。『閒聽一夜雨，更對柏岩僧』，『住山今十載，明日又遷居』，以『一』對『柏』，以『十』對『遷』，假其數也。「

蔡寬夫《詩話》云：「詩家有假對，本非用意，蓋造語適到，因以用之。若杜子美『本無丹灶術，那免白頭翁』，韓退之『眼穿長訝雙魚斷，耳熱何辭數爵頻』，借『丹』對『白』，借『爵』對『魚』，皆偶然相值，立意下句，初不在此。而晚唐諸人，遂立以為格。賈島『卷簾黃葉落，開戶子規啼』，崔峒『因尋樵子徑，得到葛洪家』為例，以為假對勝的對，謂之高手，所謂癡人面前不得說夢也。」

半夜鐘王直方《詩話》云：「歐公言唐人有『姑蘇城下寒山寺，半夜鐘聲到客船』之句，說者云，句則佳也，其如三更不是撞鐘時。余觀於鵠《送宮人入道詩》云：『定知別往宮中伴，遙聽緱山半夜鐘。』而白樂天亦云：『新秋松影下，半夜鐘聲後。』豈唐人多用此語也？儻非遞相沿襲，恐必有說耳。溫庭筠詩亦云：『悠然逆旅頻回首，無複松窗半夜鐘。』庭筠詩多纘在白樂天詩後。」

《石林詩話》云：「此唐張繼《題姑蘇城西楓橋寺詩》也。歐公嘗病其半夜非打鐘時，蓋未嘗至吳中，今吳中寺實夜半打鐘。繼詩三十餘篇，餘家有之，往往多佳句。」

《詩眼》云：「歐公以『夜半鐘聲到客船』為語病，《南史》載齊武帝景陽樓有三更五更鐘。丘仲孚讀書，以中宵鐘為限。阮景仲為吳興守，禁半夜鐘。至唐詩人如於鵠、白樂天、溫庭筠，尤多言之。今佛宮一夜鳴鈴，俗謂之定夜鐘。不知唐人所謂半夜鐘者，景陽三更鐘邪？今之定夜鐘邪？然於義皆無害，文忠偶不考耳。」

《學林新編》云：「世疑半夜非聲鐘時，某案《南史·文學傳》：『丘仲孚，吳興烏程人，少好學，讀書常以中宵鐘鳴為限。』然則半夜鐘固有之矣。丘仲孚，吳興人，而庭筠言姑蘇城外寺，則半夜鐘，乃吳中舊事也。」

熟食清明

《迂叟詩話》云：「《周禮》，四時變國火，謂春取榆柳之火，夏取棗杏之火，季夏取桑柘之火，秋取柞檜之火，冬取槐檀之火。而唐時唯清明取榆柳之火，以賜近臣戚里。本朝因之，唯賜輔臣、戚里、帥臣、節察、三司使、知開封府、樞密直學士、中使，皆得厚贈，非常賜例也。」《本事詩》云：「唐德宗時制誥闕人，中書兩進名，御筆不點，又請之，上批曰：『與韓翃。』時有與翃同姓名者，為江淮刺史，又具二人同進，上複批曰：『春城無處不飛花，寒食東風禦柳斜，日暮漢宮傳蠟燭，青煙散入五侯家。與此韓翃。』」《西清詩話》云：「張籍《寒食內宴》詩：『朝光瑞氣滿宮樓，彩纛魚龍四面稠。廊下御廚分冷食，殿前香騎逐飛球。千官盡醉猶教坐，百戲皆呈未放休。共喜拜恩侵夜出，金吾不敢問行由。』乃知唐清明宴，百官亦皆冷食，又至夜而罷。」

《緗素雜記》云：「劉夢得《嘉話》云：『為詩用僻字，須有來處。宋考功詩云：馬上逢寒食，春來不見餳。嘗疑此字。因讀《毛詩》鄭《箋》，說吹簫處云，即今賣餳人家物。《六經》惟此注中有餳字。後輩業詩，即須有據，不可學常人率爾而道也。』至宋朝宋子京《寒食詩》云：『草色引開盤馬路，簫聲吹暖賣餳天。』亦用鄭《箋》『吹簫賣餳』之義，然詞致騷雅，勝考功遠矣。餘比因閱沈雲卿《詠驩州不作寒食詩》云：『海外無寒食，春來不見餳。洛陽新甲子，何日是清明？花柳爭朝發，軒車滿路迎。帝鄉遙可念，腸斷報親情。』是時，沈謫驩州，故有是詩。但未見宋考功全篇耳。考其詞意，似是雲卿之詩。蓋沈、宋同仕武后朝，故所傳容有訛繆，所未詳也。寒食清明，多用餳粥事。如李義山詩云：『粥香餳白杏花天』，宋子京《途中清明》詩云：『漠漠輕花著早桐，客甌餳粥對禺中』。」苕溪漁隱曰：「六一居士詩云：『杯盤餳粥春風冷，池館榆錢夜雨新。』又云：『多病正愁餳粥冷。』東坡詩云：『新火發茶乳，溫風散粥餳。』皆清明寒食詩也。」

卷第二十四.陽關霓裳.秘色.唐人雜記.楊凝式.羅隱.五季雜記

陽關霓裳

東坡云：「舊傳《陽關三疊》，然今世歌者，每句再疊而已，若通一首言之是四疊，皆非是。或每句三唱，以應三疊之說，則叢然無複節奏。餘在密州，有文勛長官，以事至密，自云得古本《陽關》，其聲宛轉淒斷，不類，乃知唐本三疊蓋如此。及在黃州，偶讀樂天《對酒詩》云：『相逢且莫推辭醉，聽唱《陽關》第四聲。』注云：『第四聲，勸君更盡一杯酒。』以此驗之，若一句再疊，則此句為第五聲，今為第四聲，則一句不疊審矣。」

山谷云：「《古樂府》有『巴東三峽巫峽長，猿鳴三聲淚沾裳。』但以抑怨之音和為數疊，惜其聲不傳。餘自荊州上峽入黔州，備嘗山川險阻，因作前二疊，傳與巴娘，令以竹枝歌之，前一疊可和，云：『鬼門關外莫言遠，五十三驛是皇州』，後一疊可和云：『鬼門關外莫惆悵，四海一家皆弟兄。』或各用四句入《陽關》、《小秦王》，亦可歌之。」

《西清詩話》云：「歐陽公《歸田錄》論王建《霓裳詞》『弟子部中留一色，聽風聽水作《霓裳》。』以不曉聽風聽水為恨。余嘗觀唐人《西域記》云：『龜茲國王與臣庶知樂者，於大山間聽風水之聲，均節成音，後翻入中國，如《伊州》、《涼州》、《甘州》，皆龜茲至也。』此說近之，但不及《霓裳》耳。鄭嵎《津陽門詩注》：『葉法善引明皇入月宮，聞樂歸，笛寫其半，會西涼府楊敬遠進《婆羅門曲》，聲調吻合，按之便韻，乃合二者制《霓裳羽衣曲》。』則知《霓裳》亦來自西域云。」

蔡寬夫《詩話》云：「《霓裳》之始，世多以白樂天所記，與劉禹錫、王建二詩不同為疑。按《明皇雜錄》云：『道士葉法善嘗引上至月宮，聆天樂。上自曉音律，默記其音為《霓裳羽衣曲》。』此說雖怪，然唐人大抵如此言。元微之詩云：『明皇度曲多新態，宛轉侵淫易沉著，赤白桃李取花名。』《霓裳》之始，自當以此為証也。鄭嵎《津陽門詩》，以謂上歸但記其半，會西涼府都督楊敬遠進《婆羅門曲》，與其聲調相符，遂以月中所聞為散序，敬遠所進作腔，此則與樂天之說符矣。但不知禹錫、建皆與此數人同時，何從複得異說也。唐有兩《霓裳曲》，開成初，尉遲璋嘗放古作《霓裳羽衣曲》以獻，詔以曲名賜貢院為題，此自一曲也。是歲榜首李肱所試詩，即此題，其詩始言『開元太平時，萬國賀豐歲，梨園獻舊曲，玉座流新制』，末言『蓬壺事已空，仙樂功無替，詎肯聽遺音，聖功知善繼。』則亦是祖述開元遺聲耳。此曲世無譜，好事者每惜之。《江表志》載周後獨能按譜求之。徐常侍鉉有《聽霓裳送以詩》云：『此是開元太平曲，莫教偏作別離聲。』則江南時猶在也。」

苕溪漁隱曰：「明皇游月宮事，凡見於五書。鄭嵎《津陽門詩注》、《明皇雜錄》、《高道傳》，此三書皆云：『葉法善引明皇游月宮，聞樂，歸作《霓裳羽衣曲》。』《唐逸史》云：『與羅公遠同游。』《異人錄》云：『與申天師同游。』惟此二書為異。余嘗考《高道傳》，亦有《羅公遠列傳》，無游月宮事，則知《唐逸史》之誤無疑。若《異人錄》別無以証之，未遽以為誤也。」

秘色

《侯鯖錄》云：「今之秘色磁器，世言錢氏有國，越州燒進，不得臣庶用之，故云秘色。比見陸龜蒙《進越器詩》云：『九秋風露越寒開，奪得千峰翠色來，好向中霄盛沆瀣，(「霄」原作「宵」，今據元本校改。)共嵇中散鬥遺杯。』乃知唐已有秘色，非錢氏為始。」唐人雜記

蔡寬夫《詩話》云：「『亭亭畫舸系寒潭，直到行人酒半酣，不管煙波與風雨，載將離恨過江南。』嘗有人客舍壁間見此詩，莫知誰作。或云鄭兵部仲賢也，然集中無有。好事者或填入樂府。仲賢當前輩未貴杜詩，獨知愛尚，往往造語警拔，但體小弱，多一律，可恨耳。歐陽文忠公稱其《張僕射園中》一聯，以為集中少比。其詩云：『沙暖鳧鷖行哺子，蹊深桃李臥開花。』(「其詩云」下十七字原無，今據徐鈔本、明鈔本校補。)恐公未嘗見其全編。大抵仲賢情致深婉，比當時輩流，能不專使事，而尤長於絕句。如『一夜西風旅雁秋，背身調鏃索征裘，關山落盡黃榆葉，駐馬誰家唱《石州》。』又『江雲薄薄日斜暉，江館蕭條獨掩扉，梁燕不知人事改，雨中猶作一雙飛。』若此等類，須在王摩詰伯仲之間，劉禹錫、杜牧之不足多也。」

《西清詩話》云：「緱氏，王子晉升仙之地，有祠在焉。鄭工部文寶嘗題一絕云：『秋陰漠漠秋雲輕，緱氏山頭月正明，帝子西飛仙馭遠，不知何處夜吹笙？』後晏元獻守洛，過見之，取白樂天語書其後云：『此詩，在在處處，有神物護持。』」苕溪漁隱曰：「鄭兵部仲賢、鄭工部文寶，不知此果一人邪？果二人邪？當俟知者問之。」

苕溪漁隱曰：「羊士諤《尋山家詩》云：『主人聞語未開門，繞籬野菜飛黃蝶。』余嘗居村落間，食飽，榰筇縱步，款鄰家之扉，小立待之，眼前景物，悉如詩中之語，然後知其工也。」《迂叟詩話》云：「唐之中葉，文章特盛，其姓名湮沒不傳於世者甚眾，如河中府鸛雀樓，有王之渙、暢諸一云暢當。(「渙」原作「美」，案當作「渙」，今改。)二詩，暢詩曰：『迥臨飛鳥上，高謝世人間，天勢圍平野，河流入斷山。』王詩曰：『白日依山盡，黃河入海流，欲窮千里目，更上一層樓。』二人者皆當時賢士所不數，而後人擅詩名者，豈能及之哉？」

《西清詩話》云：「《題華清宮》一絕：『行盡江南數十程，曉乘殘月入華清，朝元閣上西風急，都入長楊作雨聲。』乃杜常也。又《武昌阻風》一絕：『江上春風留客舟，無窮歸思滿東流，與君盡日閒臨水，貪看飛花忘卻愁。』乃方澤也。二人不以文藝名世，而詩語驚人如此，殆不可知矣。」《西清詩話》云：「陳傳道嘗於彭門壁間見書一聯云：『一鳩鳴午寂，雙燕話春愁。』後以語東坡：『世謂公作，然否？』坡笑曰：『此唐人得意句，僕安能道此！』」苕溪漁隱曰：「余嘗用此語作《春日》一聯云：『話盡春愁雙紫燕，喚回午夢一黃鸝。』」

《摭言》云：「李濤篇詠甚著，如『溪聲長在耳，山色不離門』，『掃地樹留影，拂床琴有聲』，『落日長安道，秋槐滿地花。』皆膾炙人口。」

苕溪漁隱曰：「聶夷中《詠田家詩》云：『鋤禾日正午，汗滴禾下土，故知盤中餐，粒粒皆辛苦。』此數語最佳，其餘雖有諷刺，亦俚甚矣。」

蔡寬夫《詩話》云：「潤州大江本與今揚子橋為對岸，(「岸」原作「乾」，今據明鈔本校改。)而瓜洲乃江中一洲耳，故潮水悉通揚州城中。李紳《與李頻詩》云：『鸕鶿山頭片雲晴，揚州城裏見潮生。』以為自大歷後潮信始不通。今瓜洲既與揚子橋相連，自揚子距江尚三十里，瓜洲以閘為限，則不惟潮不至揚州，亦自不至揚子矣。山川形勢，固有時遷易，大抵江中多積沙，初自水底將湧聚，傍江居人多能以水色驗之，漸漲而出水，初謂之塗泥地，已而生小黃花，而謂之黃花雜草地，其相去遲速不常，近不過三五年者，自黃花變而生蘆葦，則綿亙數十里，皆為良田，其為利不貲矣。故有辨其水色，即請射而懸空出稅三二年者。予在丹徒，聞金山之南將有漲沙者，安知異時金山複不與潤州為一邪？」

《漫叟詩話》云：「世俗多以樂史《慈竹詩》諭蒙，謂其有補於教化。有云『又聞猓然死，終不相棄離。』事見《十道四蕃志》，愛州有此獸，似猴而大，有仁義，行則大者前，小者後，有為射所中，則傷者拔死者箭自刺而死。孰謂人而不如獸乎？」

《漫叟詩話》云：「世有《青衿集》一編，以授學徒，可以諭蒙。若《天詩》云：『戴盆徒仰止，測管詎知之。』《席詩》云：『孔堂曾子避，漢殿戴馮重。』可謂著題，乃東坡所謂『賦詩必此詩』也。」

楊凝式

蔡寬夫《詩話》云：「楊凝式仕後唐、晉、漢間，落魄不自檢束，自號楊風子，終能以智自完。書法高妙，傑出五代，可與顏、柳繼軌，今洛中僧寺尚多有其遺跡。《題華嚴院》一詩云：『院似禪心靜，花如覺性圓，自然知了義，爭肯學神仙。』用筆尤奔放奇逸。李西台建中，平生師凝氏書，題詩於旁曰：『枯杉倒檜霜天老，松煙麝煤陰雨寒，我亦生來有書癖，一回入寺一回看。』西台書亦自深穩老健，前輩所貴重也。」

羅隱

蔡寬夫《詩話》云：「潤州甘露寺有塊石，狀如伏羊，形制略具，號很石。相傳孫權嘗據其上，與劉備論曹公。壁間舊有羅隱詩板云：『紫髯桑蓋兩沉吟，很石空存事莫尋。漢鼎未分聊把手，楚醪雖美肯同心。英雄已往時難問，苔蘚何知日漸深。還有市廛沽酒客，雀喧鳩聚話蹄涔。』時錢鏐、高駢、徐溫，鼎立三方，潤州介處其間；隱此詩比平時所作，亦差婉而有味也。元符末，寺經火，詩板不複存，而石亦毀剝矣。寺中有李衛公詩，陸探微、吳生等畫，亦同為煨燼。惟梁天監中兩鐵鑊各容數石尚存。」苕溪漁隱曰：「余讀《五代舊史》，隱，錢唐人，工詩，尤長於詠史。唐宰相鄭畋深器之。鄭有女，美而才，嘗得隱詩，諷誦至於忘寢食。鄭憐其意，欲以妻隱。一旦，召隱至私第具食，俾女於壁間窺之。女見隱貌極陋，遂焚其詩，不複肯誦焉。婚亦竟不成。隱累舉進士，不第。錢尚父鏐闢為從事，官至給事中。」

東坡云：「先友史經臣彥輔謂予，阮籍登廣武而嘆曰：『時無英雄，使豎子成名。』豈謂沛公豎子乎？余曰：『非也，傷時無劉、項也，豎子指魏、晉間人耳。』其後予游京口甘露寺，寺有孔明、孫權、梁武、李德裕之遺跡，予感之，賦詩，其略曰：『四雄皆龍虎，遺跡儼未刓。方其盛壯時，爭奪肯少安。廢興屬造物，遷逝誰控摶。況彼妄庸子，而欲事所難。聊興廣武嘆，不待雍門彈。』則猶此意也。今日讀李白《登廣武古戰場詩》云：『沉湎呼豎子，狂言非至公。』乃知李太白亦誤認嗣宗語，與先友之意無異也。嗣宗雖放蕩，本有志於世，以魏、晉間多故，一放於酒耳，何至以沛公為豎子乎。」

《西清詩話》云：「《吳越紀事》，越僧處默，賦詩有奇句，嘗云：『到江吳地盡，隔岸越山多。』羅隱見曰：『此我句，失之久矣，乃為吾師丐得。』識者鄙其儇薄大甚。」

《桐江詩話》云：「許渾集中佳句甚多，然多用水字，故國初士人云：『許渾千首濕』是也。謂如《洛中懷古詩》云：『水聲東去市朝變，山勢北來宮殿高。』若其它詩無水字，則此句當無愧於作者。羅隱詩，篇篇皆有喜怒哀樂心志去就之語，而卒不離乎一身。故『許渾千首濕』，人以『羅隱一生身』為對，又云『杜甫一生愁』，似優於前矣。」

五季雜記

東坡記唐事云：「韓定辭，不知何許人，為鎮州王鎔書記，聘燕帥劉仁恭，舍於賓館，命幕客馬鬱延接，馬有詩贈韓曰：『燧林芳草綿綿思，盡日相攜陟麗譙，別後巏嵍山上望，羨君還複見王喬。』鬱詩雖清秀，然意在試其學問，韓即席酬之曰：『崇霞台上神仙客，學辨癡龍藝最多，盛德好將銀筆述，(「筆」徐鈔本、明鈔本作「管」，下同。)麗詞堪與雪兒歌。』坐內諸賓，靡不欽訝，稱為妙句。然亦疑其銀筆之譬也。他日，鬱從容問韓以雪兒銀筆之事，韓曰：『昔梁元帝為湘東王時，好學著書，常記錄忠臣義士，及文之美者，筆有三品，以金銀雕飾，或用班竹為管：忠孝全者用金管書之，德行精粹者用銀管書之，文章瞻麗者以班竹管書之。故湘東王之譽，振於士表。雪兒，孝密之愛姬，能歌舞，每見賓僚文章有奇麗中意者，即付雪兒叶音律以歌之。』又問癡龍出自何處，曰：『洛下有洞穴，曾有人誤墜於中，因行數里，漸明曠，見有宮殿人物凡九處，又有大羊，羊髯有珠，人取食之，不知何所複出。以問張華，華曰：此地仙九館也，大羊名癡龍耳。』定辭複問鬱：『巏嵍之山，當在何處？』鬱曰：『此隋郡之故事，何謙遜而下問。』由是兩相悅服，結交而去。」《緗素雜記》云：「楊文公《談苑》，載伶人王感化，少聰敏，未嘗執卷，而多識故實，口諧捷急，滑稽無窮。會中主引李繼勛、嚴續二相游苑中，適見系牛於株枿上，令感化賦詩，應聲曰：『曾遭寧戚鞭敲角，幾被田單火燎身。獨向殘陽嚼枯草，近來問喘更何人。』因以譏二相也。又中主徙豫章潯陽，遇大風，中主不悅，命酒獨酌，指北岸山問舟人，云皖公山，愈不懌。感化獨前獻詩曰：『龍舟萬里駕長風，漢武潯陽事正同。珍重皖公山色好，景斜不落《壽杯中》。』中主大悅，賜束帛。余讀《江南野錄》，載李家明當嗣主時為樂部頭，能滑稽，善諷諫，亦載二詩，首尾大同小異。《詠牛詩》曰：『曾遭寧戚鞭敲角，又被田單火燎身，閒背斜陽嚼枯草，近來問喘更無人。』《龍舟詩》曰：『龍舟輕颭錦帆風，正值宸游望遠空，回首皖公山色翠，影斜不到壽杯中。』嗣主因慟，俛首而過。《談苑》以感化為建州人，《野錄》以家明為廬州人，《談苑》謂中主，《野錄》謂嗣主，未詳孰是。」

《石林詩話》云：「五代王仁裕知貢舉，王溥為狀元，時年二十六，遂相周世宗，猶及本朝，以太子太保歸班，年才四十二，前此所未有也。溥初拜相，仁裕猶致政無恙，以詩賀之云：『一戰文場拔趙旗，更調金鼎佐無為。白麻驟降恩何極，黃發初聞喜可知。跋敕案前人到少，築沙堤上馬蹄遲。立班始得遙相見，親洽爭如未貴時。』溥在位，每休沐，必詣仁裕，從容終日。蓋唐以來，坐主門生之禮尤厚。」苕溪漁隱曰：「小說記事，率多舛誤，豈複可信；雖事之小者，如一詩一詞，蓋亦是爾。(「是」字原作空白，今據徐鈔本、明鈔本校補。)《淮陰侯廟詩》『築壇拜日恩雖重』之句，《青箱雜記》謂是錢昆作，《桐江詩話》謂是黃好謙作，是一詩而有二說也。小詞《春光好》『待得鸞膠續斷弦，是何年』之句，《江南野錄》謂是曹翰使江南贈娼妓詞，《本事曲》謂是陶谷使錢唐贈驛女詞，《冷齋夜話》謂是陶谷使江南贈韓熙載歌姬詞，是一詞而有三說也。其它類此者甚眾，殆不可遍舉。」

卷第二十五.宋朝.盧多遜.徐鉉.王元之.張乖崖.寇萊公.王文穆.丁晉公.夏英公

宋朝(「宋」原作「本」，今據宋本、元本、徐鈔本、明鈔本校改。)

《後山詩話》云：「王師圍金陵，唐使徐鉉來朝。鉉伐其能，欲以口舌解圍，謂太祖不文，盛稱其主博學多藝，有聖人之能。使誦其詩，曰：『秋月之篇，天下誦傳之，其句云云。』太祖大笑，曰：『寒士語耳，吾不道也。』鉉內不服，謂大言無實可窮也，以請。殿上驚懼相目。太祖曰：『吾微時自秦中歸，道華下，醉臥田間，覺而月出，有句曰：未離海底千山黑，才到天中萬國明。』鉉大驚，殿上稱壽。」

《迂叟詩話》云：「太祖以開寶九年，中外無事，始詔旬假日不坐。然其日輔臣猶對於後殿，問聖體而退。至道三年三月二十九日旬假，是日，太宗猶對輔臣，至夕，帝崩。李南陽永熙挽詞曰：『朝憑玉幾言猶在，暮啟金縢事已非。』時稱佳作。至真宗朝時，旬假輔臣始不入。寶元中，西事方興，假日視事。慶歷初乃如舊。」

《石林詩話》云：「楊文公在翰林，以讒佯狂去職，真宗眷之不衰，聞疾愈，即起為郡。未幾，複以判秘書監召，既到闕，以詩賜之，曰：『瑣闥往年司制誥，共嘉藻思類相如。蓬山今日詮墳史，還仰多聞過仲舒。報政列城歸覲後，疏恩高閣拜官初。諸生濟濟彌瞻望，鉛槧咨詢辨魯魚。』祖宗愛惜人材，保全忠賢之意如此。文公卒與寇萊公協定大策，功雖不終，其盡力於國，亦無愧矣。」

《石林詩話》云：「神廟天性儉約，奉慈壽宮尤盡孝道。慈聖太后嘗以乘輿服物未備，因同天節作珠子鞍轡為壽，神廟一御於禁中，後藏去不複用。一日，與兩宮幸後苑賞花，慈聖輦至，神廟即降步親扶，慈聖屢卻不從。聞者太息。慈聖上仙，李奉世為侍郎，進挽詩，有云：『珠韉昔禦恩猶在，玉輦親扶事已非。』蓋紀二事，神廟覽之，泣下。」

盧多遜

《後山詩話》云：「太祖幸後池，對新月置酒，問當直學士為誰，曰：『盧多遜。』召使賦詩，請韻，曰：『些子兒。』其詩云：『太液池邊看月時，好風吹動萬年枝，誰家玉匣開新鏡，露出清光些子兒。』太祖大喜，盡以坐間飲食器賜之。」

《桐江詩話》云：「曹希蘊貨詩，都下人有以敲梢交為韻，案賦《新月詩》者，曹詩云：『禁鼓初聞第一敲，乍看新月出林梢，誰家寶鑒新磨出，匣小參差蓋不交。』蓋模多遜之句也。」

《漫叟詩話》云：「希蘊頗能詩，雖格韻不高，然時有巧語。常作《墨竹詩》云：『記得小軒岑寂夜，月移疏影上東牆。』此語甚工。」

徐鉉

《東軒筆錄》云：「太平興國中，吳王李煜薨，太宗詔侍臣撰吳王神道碑，時有與徐鉉爭名而欲中傷之者，面奏曰：『知吳王事跡，莫若徐鉉為詳。』太宗未悟，遂詔鉉撰碑。鉉遽請對而泣曰：『臣舊事李煜，陛下容臣存故主之義，乃敢奉詔。』太宗始悟讓者之意，許之。故鉉為碑，但推言歷數有盡，天下有歸而已。其警句云：『東鄰遘禍，南箕扇疑。投杼致慈親之惑，乞火無里婦之談。始勞因壘之師，終後塗山之會。』太宗覽讀稱善。異日，複得鉉所撰《吳王挽詞》三首，尤加嘆賞，每對宰臣稱鉉之忠義。《吳王挽詞》，今記者二首，曰：『倏忽千齡盡，冥茫萬事空。青松洛陽陌，白草建康宮。道德遺文在，興衰自古同。受恩無補報，反袂泣途窮。』『土德承餘烈，江南廣舊恩。一朝人事變，千古信書存。哀挽周原道，銘旌鄭國門。此生雖未死，寂寞已消魂。』吳王葬北邙。《江南錄》乃鉉與湯悅奉詔撰，故有『千古信書』之句。東鄰謂錢俶也。」王元之

《西清詩話》云：「王禹偁元之，父本磨家，畢文簡士安為州從事，元之代其父輸面，至公宇，立庭下，文簡方命諸子屬句，云：『鸚鵡能言寧比鳳。』元之抗聲曰：『蜘蛛雖巧不如蠶。』文簡曰：『子精神滿腹，將且名世。』後與公接武朝廷。」

《石林詩話》云：「姑蘇南園，錢氏廣陵王之舊圃也，老木皆合抱，流水奇右，參差其間，為最勝處。王翰林元之為長洲宰時，無日不攜客醉飲，嘗有詩曰：『它年我若功成後，乞取南園作醉鄉。』今園中大堂，遂以醉鄉名之。」

蔡寬夫《詩話》云：「元之本學白樂天詩，在商州嘗賦《春日雜興》云：『兩株桃杏映籬斜，裝點商州副使家。何事春風容不得，和鶯吹折數枝花。』其子嘉佑云：『老杜嘗有恰似春風相欺得，夜來吹折數枝花之句，語頗相近。』因請易之。王元之忻然曰：『吾詩精詣，遂能暗合子美邪？』更為詩曰：『本與樂天為後進，敢期杜甫是前身。』卒不複易。」張乖崖

《西清詩話》云：「張乖崖少與逸人傅霖同學，公既顯達，求霖三十年，不可得，作《憶霖詩》云：『寄語巢由莫相笑，此生終不羨輕肥。』晚年守宛丘，有被褐騎驢叩門大呼曰：『語尚書青州傅霖。』閽吏走白，公曰：『傅先生天下士，汝何人敢呼姓名。』霖笑曰：『別子一世，尚爾童心，是豈知世間有我哉？』公問何昔隱今出，霖曰：『子將去矣，來報子耳。』公曰：『詠亦自知之。』霖曰：『知複何言！』後一月，公薨。」

《古今詩話》云：「張忠定少謁華山陳圖南，圖南贈詩云：『自吳入蜀是尋常，歌舞筵中救火忙，乞得金陵養閒散，也須多謝鬢邊瘡。』(「瘡」原作「蒼」，今據元本、徐鈔本校改。)始皆不喻。後忠定更鎮杭、益，晚年發瘡於鬢，移守金陵，遂薨，悉如其言。」苕溪漁隱曰：「余考《三朝正史·張詠傳》，真宗時詠再任升州，頭瘡甚，上憫之，代還，不能朝謁，複求領郡，命知陳州，卒。則《西清詩話》之言是也。其《古今詩話》以謂移守金陵遂薨，非也。」

《侯鯖錄》云：「傅逸人，真廟時人，《贈張忠定詩》曰：『忍把浮名賣卻閒，門前流水對青山，青山不語人無事，門外風花任往還。』張答云：『蕭蕭疏葦對門牆，見說新秋鱠味長，何事輕拋來帝裏，至今魂夢繞寒塘。』」陳輔之《詩話》云：「蕭楚才知溧陽縣，時張乖崖作牧，一日，召食，見公幾案有一絕云：『獨恨太平無一事，江南閒殺老尚書。』蕭改恨作幸字。公出，視稿曰：『誰改吾詩？』左右以實對。蕭曰：『與公全身。公功高位重，奸人側目之秋，且天下一統，公獨恨太平，何也？』公曰：『蕭弟，一字之師也。』」寇萊公

《石林詩話》云：「寇萊公南遷，道過襄陽，曾留一絕於驛亭，曰：『沙堤築處迎丞相，驛吏催時送逐臣，到了輸他林下客，無榮無辱自由身。』林下，大概言之，初無主名也。胡秘監旦素不為公所喜，適居郡下，既聞之，遂以林下客公為己發，且有稱快之語。聞者莫不皆笑。」

王文穆

《西清詩話》云：「王文穆欽若未第時，寒窘，依幕府家。時章聖以壽王尹開封，一日晚，過其舍，左右不虞王至，亟取紙屏障風。王顧屏間一聯云：『龍帶晚煙離洞府，雁拖秋色入衡陽。』大加賞愛，曰：『此語落落有貴氣，何人詩也？』對曰：『某門客王欽若。』上遽召之，一見，欽其風素。其後信任頗專，致位上相，風雲之會，實基於此焉。」

丁晉公

《冷齋夜話》云：「韓子蒼曰：『丁晉公《海外詩》云：草解忘憂憂底事，花名含笑笑何人。世以為工。及讀《東坡詩》云：花曾識面香仍好，鳥不知名聲自呼。便覺才力相去遠矣。』」

《高齋詩話》云：「呂獻可誨嘗云：『丁謂詩有天門九重開，終當掉臂入。王元之禹偁讀之曰：入公門猶鞠躬如也，天門豈可掉臂入乎？此人必不忠，後果如其言。』」

洪駒甫《詩話》云：「潘子真為予言，晉公詩『綠楊垂手舞，黃鳥緩聲歌』，《樂府》有大垂手、小垂手，前緩聲、後緩聲，故丁用之，其屬對律切如此。」

唐子西《語錄》云：「張文昌詩：『六宮才人大垂手，願君千年萬年壽，朝出射麋暮飲酒。』《古樂府》大垂手、小垂手、獨搖手，皆舞名也。」

潘子真《詩話》云：「晉公自朱崖內徙，浮光清逸尚幼，侍曾祖母壽安縣君歸寧，陶商翁其族侄也，亦自義郴來。晉公一日循江湄散步，見船行，戲為語曰：『舟移水面凹。』令諸甥對之。陶應聲云：『雲過山眉展。』丁以謂水實有面，眉以況山，虛實不等，當作『雲過山腰細』。規模雖出一時，不甚超卓，然前輩屬詞之切，教導後生，亦自有方。」

夏英公

《東軒筆錄》云：「夏鄭公竦以父歿王事，得三班差使；然自少好讀書，攻為詩。一日，攜所業伺宰相李文靖沆退朝，拜於馬首而獻之。文靖讀其句，有『山勢蜂腰斷，溪流燕尾分』之句，深愛之。終卷皆佳句。翊日，袖詩呈真宗。及敘死事之後，乞與換文資，遂改潤州金壇主簿。」陳恭公生朝附《東軒筆錄》云：「陳恭公執中，以衛尉寺丞知梧州，驛遞上疏，乞立儲貳。真宗嘉其敢言。翊日，臨朝，袖其疏以示執政，嘆獎久之，召為右正言。然為王冀公所忌。一日，真宗賦《御溝柳》詩，宣示宰相兩省，皆和進。恭公因進詩曰：『一度春來一度新，翠光長得照龍津，君王自愛天然色，恨殺昭陽學舞人。』」

《東軒筆錄》云：「陳恭公初罷政事，判亳州，年六十九，遇生日，親族往往獻老人星圖以為壽。獨其侄世修獻《範蠡五湖圖》，且贊曰：『賢哉陶朱，霸越平吳；名遂身退，扁舟五湖。』恭公甚喜，即日表納節，明年累表求退，遂以司徒致仕。」

《西清詩話》云：「周邦彥美成上家公生日詩云：『化行《禹貢》山川外，人在周公禮樂中。』時稱警策。」

《高齋詩話》云：「汪彥章《上蔡元長詩》云：『班立青雲腰佩玉，手持洪造印塗金。』」《漫叟詩話》云：「近世士大夫作獻壽詩：『秘藏函谷關中子，來獻蓬萊閣上仙。願得鬢須如此老，卻教龜鶴羨長年。』時獻《混元圖》，又詩云：『邠州教授貧希有，獻壽無花亦無酒，惟有新詩三百篇，一年一度獻一首。』後人多竊其意。」

杜默《隱居詩話》云：「李文定廸，八月十五日生，杜默作《中秋月詩》以獻，僅數百言，皆以月況文定。其中句有『蟾輝吐光育萬種，我公蟠屈為心胸；老桂根株撼不折，我公得此為清節；孤輪輾空周複圓，我公得此為機權；餘光燭物無洪細，我公得此為經濟。』終篇大率如此，雖造語粗淺，然亦豪爽也。默少以歌行自負，石介謂之豪於歌者如此。晚節益縱酒落魄，文章尤狂鄙。熙寧末，以特奏名得同出身一命，為臨江軍新淦縣尉，年近七十卒。」

東坡云：「石介作《三豪詩》，略云：『曼卿豪於詩，永叔豪於文，杜默豪於歌也。』永叔亦贈默詩云：『贈之《三豪篇》，而我濫一名。』默之歌少見於世，初不知之，後聞其篇云：『學海波中老龍，聖人門前大蟲，推倒楊朱墨翟，扶起仲尼周公。』皆此等語，甚矣，介之無識也。永叔不欲嘲笑之者，此公惡爭名，且為介諱也。吾觀杜默豪氣，正是京東學究，飲私酒，食瘴死牛肉，醉飽後發者也。作詩狂怪，至盧仝、馬異極矣；若更求奇，便作杜默。」

卷第二十六.晏元獻.宋莒公.宋景文.王君玉

晏元獻

《西清詩話》云：「紅梅清艷兩絕，昔獨盛於姑蘇，晏元獻始移植西岡第中，特稱賞之。一日，貴游賂園吏，得一枝分接，由是都下有二本。公嘗與客飲花下，賦詩曰：『若更遲開三二月，北人應作杏花看。』客曰：『公詩固佳，待北俗何淺也。』公笑曰：『顧傖父安得不然。』一坐絕倒。王君玉聞盜花事，以詩遺公云：『館娃宮北舊精神，紛瘦瓊寒露蕊新，園吏無端偷折去，鳳城從此有雙身。』自爾名園爭培接，遍都城矣。」苕溪漁隱曰：「王介甫《紅梅詩》云：『春半花才發，多應不奈寒，北人初未識，渾作杏花看。』與元獻之詩暗合。然介甫句意俱工，勝元獻遠矣。」

《漫叟詩話》云：「江為有詩：『吟登蕭寺旃檀閣，醉倚王家玳瑁筵。』或謂作此詩者，決非貴族。或人評『軸裝曲譜金書字，樹記花名玉篆牌』，乃乞兒口中語。」苕溪漁隱曰：「《青箱雜記》亦載此事，乃元獻云此詩乃乞兒相，未嘗識富貴者。故公每言富貴，不及金玉錦繡，惟說氣象，若『樓台側畔楊花過，簾幕中間燕子飛』，『梨花院落溶溶月，柳絮池塘淡淡風』之類是也。公自以此句語人曰：『窮人家有此景否？』《雲齋廣錄》載近時人詩一聯云：『珠簾繡戶遲遲日，柳絮梨花寂寂春』，雖用珠繡，其氣象豈不富貴，不害其為佳句也。《歸田錄》云：『晏元獻喜評詩，嘗曰：老覺腰金重，慵便玉枕涼，未是富貴語。不如笙歌歸院落，燈火下樓台，此善言富貴者也。人皆以為知言。』」

《後山詩話》云：「白樂天云：『笙歌歸院落，燈火下樓台』，又云：『歸來未放笙歌散，畫戟門前蠟燭紅』，非富貴語，看人富貴者也。黃魯直謂白樂天『笙歌歸院落，燈火下樓台』，不如杜子美『落花游絲白日靜，鳴鳩乳燕青春深』也。」《後山詩話》云：「王岐公詩喜用金璧珠碧，以為富貴，而其兄謂之至寶丹也。閩士有好詩者，不用陳語常談，寫投梅聖俞，答書曰：『子詩誠工，但未能以故為新，以俗為雅爾。』」

王直方《詩話》云：「王禹玉詩，世號至寶丹，以其多使珍寶，如黃金必以白玉為對。有人云：『詩能窮人，且試強作些富貴語看如何。』其人數日搜索，云止得一聯曰：『脛挺化為紅玳瑁，眼睛變作碧琉璃』，為之絕倒。」

《石林詩話》云：「舊中書南廳壁間，有晏元獻《題詠上竿伎》一詩云：『百尺竿頭裊裊身，足騰跟倒駭榜人，漢陰有叟君知否？抱甕區區亦未貧。』當時必有謂。文潞公在樞府，嘗一日過中書，與荊公行至題下，特留誦詩久之，亦不能無意也。荊公它日複題一篇於詩後云：『賜也能言未識真，誤將心許漢陰人，(此句原作「強分機械枉天真」，今據徐鈔本、明鈔本校改。)桔槔俯仰何妨事，(「何妨」徐鈔本、明鈔本作「緣何」。)抱甕區區老此身。』」

《隱居詩話》云：「晏元獻殊作樞密使，一日，雪中退朝，客次有二客，乃歐陽學士修、陸學士經，元獻喜曰：『雪中詩人見過，不可不飲也。』因置酒共賞，即席賦詩。是時西師未解，歐陽修句有『主人與國共休戚，不惟喜樂將豐登，須憐鐵甲冷徹骨，四十餘萬屯邊兵。』元獻怏然不悅，嘗語人曰：『裴度也曾燕客，韓愈也會做文章，但言園林窮勝事，鐘鼓樂清時，卻不曾恁地作鬧。』」潘子真《詩話》云：「永叔頗聞晏因賦《雪詩》有語，其後歐守青社，晏亦出鎮宛丘，(「鎮」原作「殿」，今據徐鈔本、明鈔本校改。)歐乃作啟敘生平出處，以致謝悃，其略曰：『伏念曩者，相公始掌貢舉，修以進士而被選掄，及當鈞衡，又以諫官而蒙獎擢，出門館，不為不舊，受恩知，不為不深。』晏得書，即於書尾作數語，授掌記謄本答之，甚滅裂。坐客怪而問焉，晏徐曰：『作答知舉時一門生書也。』意終不平。」

《西清詩話》云：「元獻初罷政事，守亳社，每嘆士風凋落。一日，營妓曰劉蘇哥，有約終身而寒盟者，方春物暄妍，馳駿馬出郊，登高塚曠望，長慟遂卒。元獻謂士大夫受人眄睞，隨燥濕變渝，如翻覆手，曾狂女子不若，為序其事以詩吊之云：『蘇哥風味逼天真，恐是文君向上人，何日九原芳草綠，大家攜酒哭青春。』」

《東軒筆錄》云：「曾布以翰林學士權三司使，坐言市易事落職，知饒州。舍人許將當制，頗多斥詞，制下，將往見曾曰：『始得詞頭，深欲繳納，又思之，釁隙如此，不過同貶耳，於公無所益也，遂僶勉為之。然其中語言，頗經改易，公他日當自知也。』曾曰：『君不聞宋子京之事乎？昔晏元獻當國，子京為翰苑，晏愛宋之才，雅欲旦夕相見，遂稅一第於旁近，延居之，其親密如此。遇中秋，晏啟宴召宋，出妓飲酒賦詩，達旦方罷。翌日，罷相，宋當草詞，頗極詆斥，至有廣營產以殖私，多役兵而規利之語。方子京揮毫之際，餘酲尚在，左右觀者亦駭嘆。蓋此事由來久矣，何足校邪！』許亦憮然而去。」苕溪漁隱曰：「元獻《吊劉蘇哥詩序》，蓋指宋子京而言也，吾故錄此事以附益之。」

宋子京《筆記》云：「天聖初元以來，搢紳間為詩者益少，惟丞相晏公殊、錢公惟演、翰林劉公筠數人而已。至丞相王公曙、參知政事宋公綬、翰林李公淑，文章外亦作詩，而不專也。其後石延年、蘇舜欽、梅堯臣，皆自謂好為詩，不能自名矣。晏丞相末年詩見編集者，乃過萬篇，唐人以來未有，然晏不自貴重其文，凡門下客及官屬解聲韻者，悉與之酬和。」

《鐘山語錄》云：「晏相善作小詞，詩篇過於楊大年，大年雖稱博學，然顛倒少可取者。」

《詩眼》云：「晏叔原見蒲傳正云：『先公平日，小詞雖多，未嘗作婦人語也。』傳正云：『綠楊芳草長亭路，年少拋人容易去，豈非婦人語乎？』晏曰：『公謂年少為何語？』傳正曰：『豈不謂其所歡乎？』晏曰：『因公之言，遂曉樂天詩兩句云，欲留年少待富貴，富貴不來年少去。』傳正笑而悟。然如此語，意自高雅爾。」

《侯鯖錄》云：「熙寧中，鄭俠上書事作，下獄，悉治平時往還厚善者。俠家搜得晏叔原與俠詩云：『小白長紅又滿枝，築球場外獨支頤，春風自是人間客，主張繁華得幾時。』裕陵稱之，即令釋出。」

宋莒公

《西清詩話》云：「二宋俱為晏元獻殊門下士，兄弟雖甚貴顯，為文必手抄寄公，懇求雕潤。嘗見景文寄公書曰：『莒公兄赴鎮圃田，同游西池，作詩云：長楊獵罷寒熊吼，太一波閒瑞鵠飛。語意警絕，(「警」原作「驚」，今據徐鈔本、明鈔本校改。)因作一聯云：白雪久殘梁複道，黃頭閒守漢樓船。仍注空字於閒之傍，批云二字未定，更望指示。』晏公書其尾曰：『空優於閒，且見雖有船不御之意，又字好語健。』蓋前輩務求博約，情實純至，蓋如此也。」

《西清詩話》云：「宋元憲為內相，望臨一時，且大用矣；同列有贊其姓宋名郊，非便。公奉詔，更名庠，意殊怏怏。會用新名移書與葉清臣，仍呼同年。葉戲答云：『清臣是宋郊第六中選，遍閱《小錄》，無宋庠，不知何許人。』公因寄一絕自解云：『紙尾勤勤問姓名，禁林依舊玷華纓，莫驚書錄題臣向，即是當時劉更生。』」

《石林詩話》云：「許昌西湖，與子城密相緣附而下，可策杖往來，不涉城市，云是曲環作鎮時，取土築城，因以其地導潩水瀦之，略廣百餘畝，中為橫堤，初但有其東之半耳，其西廣於東增倍，而水不甚深。宋莒公為守時，因起黃河春夫使浚治之，始與西相通，則詩所謂『鑿開魚鳥忘情地，展盡江湖極目天』者也。其後韓持國作大亭水中，取其語名之曰展江。然湖水面雖闊，西邊終易堙塞，數十年來，公廚規利者遂涸以為田，歲入才得三百斛，以佐釀酒，而水無幾矣。餘為守時，複以還舊，稍益開浚，渺然真有江湖之趣。莒公詩更有一篇，中云：『向晚舊灘都浸月，過寒新木便生煙。』尤風流有味，而世不傳，往往但記前聯也。」

《西清詩話》云：「許昌西湖展江亭成，宋元憲留題，有『鑿開魚鳥忘情地，展盡江湖極目天』之句，皆以謂曠古未有此語；然本於五代，馬殷據潭州時，建明月圃，命幕客徐仲雅賦詩，云：『鑿開青帝春風圃，移下姮娥夜月樓。』用古句摹擬，詞人類如此，但有勝與否耳。」

《西清詩話》云：「長沙徐仲雅《宮詞》曰：『內人曉起怯春寒，輕揭珠簾看牡丹，一把柳絲收不盡，和風搭在玉欄幹。』其富貴瀟灑可愛。」苕溪漁隱曰：「余嘗作《春寒絕句》云：『小院春寒閉寂廖，杏花枝上雨瀟瀟，午窗歸夢無人喚，銀葉龍涎香漸銷。』聊效其體也。」《西清詩話》：「本朝狀頭入相者：呂文穆蒙正、王文正曾、李文定迪、宋元憲。元憲登庸，知制誥石揚休賀以詩曰：『皇朝四十三龍首，身到黃扉止四人。』副樞王伯庸堯臣曰：『何不道已四人，而特言止，惜哉！』蓋伯庸繼元憲魁天下士，然未幾薨於位。自慶歷距今迄未有先多士而後大拜者，異哉！」

宋景文

《東軒筆錄》云：「嘉佑中，翰林諸公，皆入二府。時包拯為三司使，宋祁守鄭州，二公久已著人望而不見用，(「已」原作「次」，今據徐鈔本、明鈔本校改。)京師諺語云：『撥隊為參政，成群作副樞，虧他包省主，悶殺宋尚書。』明年，包亦為樞密副使，而徐以翰林承旨召景文，景文以詩寄梁丞相，略曰：『粱園賦罷相如至，宣室厘殘賈誼歸。』蓋謂差除兩府，足方被召也。為承旨，又作詩曰：『粉署重來憶舊游，蟠桃開盡海山秋。寧知不是神仙骨，上到鰲山更上頭。』」

苕溪漁隱曰：「包孝肅拯，合肥人。及出守本郡，不肯少屈法以阿鄉曲之好，故流俗稍稍謗議，公乃為詩以見意，其間一聯云：『直幹終為棟，真鋼不作鉤。』(「真鋼」原作「衠剛」，今據徐鈔本、明鈔本校改。)其守正不回如此。」《石林詩話》云：「子京不甚為韓魏公所知，故公當國，子京多補外，嘉佑中始再入為翰林學士。偶朝會，子京因疾謁告，以表自陳云：『不獲預率舞之列。』魏公見之殊不樂。」

《類苑》云：「韓魏公知定州日，作閱古堂，自為記刻於石，後人又畫魏公像於堂上。子京知定州，作樂歌十闋，其一曰：『聽說中山好，韓家閱古堂，畫圖真宰相，刻石好文章。』魏公聞之不喜。」

唐子西《語錄》云：「晚學遽讀《新唐書》，輒能壞人文格。《舊唐書贊語》云：『人安漢道之寬平，不厭高皇之嫚罵。』其論唐亡云：『決江海以救焚，焚救而溺至；(「救」原作「收」，今據徐鈔本、明鈔本校改。)引鴆爵以止渴，渴止而身亡。』亦自有佳處。」

《東軒筆錄》云：「子京博學能文章，天資醞藉，好游宴，以矜持自喜。晚年知成都府，帶《唐書》於本任刊修，每宴罷盥漱畢，開寢門垂簾，燃二椽燭，媵婢夾侍，和墨伸紙。遠近觀者，皆知尚書修《唐書》矣，望之如神仙焉。多內寵，後庭曳羅綺者甚眾。嘗宴於錦江，偶微寒，命取半臂，諸婢各送一枚，凡十餘枚，皆至。子京視之茫然，恐有厚薄之嫌，竟不敢服，忍冷而歸。」

王君玉

《緗素雜記》云：「《西清詩話》言王君玉謂人曰：『詩家不妨間用俗語，尤見工夫。雪止未消者，俗謂之待伴，嘗有雪詩：待伴不禁鴛瓦冷，羞明常怯玉鉤斜。待伴羞明皆俗語，而採拾入句，了無痕纇，此點瓦礫為黃金手也。』余謂非特此為然，東坡亦有之，《避謗詩》：『尋醫畏病酒入務』，又云：『風來震澤帆初飽，雨入松江水漸肥。』尋醫入務，風飽水肥，皆俗語也。又南人以飲酒為軟飽，北人以晝寢為黑甜，故東坡云：『三杯軟飽後，一枕黑甜餘。』此亦用俗語也。」

《西清詩話》云：「王琪君玉《詠秋蓮詩》曰：『蠶寒冰繭瘦，蜂老露房空。』《聞角》曰：『隴雁半驚天在水，征人相顧月如霜。』又有詩曰：『魚寒不食清池釣，鷺靜頻驚小閣棋。』」

《鐘山語錄》云：「或歌王琪詩者，荊公曰：『琪詩雖時有奇句，然雕鐫不自在。』」

陳輔之《詩話》云：「王君玉有《望江南》十首，自謂謫仙。荊公酷愛其『紅綃香潤入梅天』之句。」

《石林詩話》云：「晏元獻守南都，王君玉時已館閣校勘，公特請於朝，以為府簽判；朝廷不得已，使帶館職從公。外官帶館職，自君玉始。賓主相得，日以賦詩飲酒為樂，佳時勝日，未嘗輒廢也。嘗遇中秋陰晦，齋廚夙為備，公適他命；既至夜，君玉密使人伺公，曰已寢矣，君玉亟為詩以入曰：『只在浮雲最深處，試憑弦管一吹開。』公枕上得詩大喜，即索衣起，徑召客治具，大合樂。至夜分，果月出，遂樂飲達旦。前輩風流固不凡，然幕府有佳客，亦自如人意也。」

王直方《詩話》云：「呂申公在揚州日，因中秋，令秦少游預作口號，少游遂有『照海旌幢秋色裏，激天鼓吹月明中』之句。然是夜卻微陰，公云：『使不著也。』少游乃別作一篇，其末云：『自是我公多惠愛，卻回秋色作春陰。』真所謂翻手作雲也。」

《漫叟詩話》云：「南唐僧謙明中秋得句云：『此夜一輪滿，清光何處無？』先得上句，次年秋方得下句。嘗見《使燕錄》云：『惟中秋天色陰晴，與夷狄同。』」苕溪漁隱曰：「東坡《中秋月詩》云：『嘗聞此宵月，萬里同陰晴。』注云：『故人史生為餘言，嘗見海賈云，中秋有月，則是歲珠多而圓，常以此候之。雖相去萬里，他日會合，相問陰晴，無不同者。』是說與《使燕錄》相合，因附之。」

卷第二十七.陳文惠.蔡文忠.韓魏公.杜祁公.張文定.陳亞.林和靖

陳文惠

張文潛云：「陳文惠有《題松江詩》，落句云：『西風斜日鱸魚香。』言惟松江有鱸魚耳，當用此鄉字，而數處見皆作香字，魚未為羹胾，雖嘉魚直腥耳，安得香哉？」

《東軒筆錄》云：「李淑在翰林，奉詔撰《陳文惠公神道碑》，李為人高亢，少許可，其文章尤尚奇澀，碑成，殊不稱文惠之功烈，文章但云『平生能為二韻小詩』而已。文惠之子述古等，懇乞改去『二韻』等字，答已經進呈，不可刊削。述古極銜之。會李出知鄭州，奉時祀於恭陵，而作《恭帝陵詩》曰：『弄楯牽車挽鼓催，不知門外倒戈回，荒墳斷壟才三尺，猶認房陵半仗來。』述古得其詩，遽諷寺僧刻石，打墨百本，傳於都下。俄有以詩上聞者，仁宗以其詩送中書。翰林學士葉清臣等言：『本朝以揖遜得天下，而淑誣以干戈。且臣子非所宜言。』仁宗亦深惡之，遂褫李所居職。自是連蹇於侍從垂二十年，竟不用而卒。」蔡文忠

《類苑》云：「蔡文忠公齊，擢進士第一，以將作丞倅兗，將母之官，年少氣銳，日沉酣以酒色，廢務賢良。賈公餗居郡中，屢謁不得見，因書一絕屏間云：『聖君寵厚龍頭選，慈母恩深鶴發垂，(「垂」原作「隨」，今據徐鈔本、明鈔本校改。)君寵母恩俱未報，酒如為患悔何追。』文忠見之，亟往泣謝，自是終身不飲酒。」苕溪漁隱曰：「餘舊記一小詩云：『京師素號酒色海，溺者常多濟者稀，吾子堂前有慈母，布衣須換錦衣歸。』不知誰氏作，規誨之言，惜其散逸，故附於後。」

韓魏公《迂叟詩話》云：「韓魏公罷相，守北京，新進多陵慢之。魏公鬱鬱不得志，嘗為詩云：『風定曉枝蝴蝶鬧，雨勻春圃桔槔閒。』時人稱其微婉。」

《類苑》云：「魏公在北門，重陽燕諸曹於後園，有詩一聯云：『不羞老圃秋容淡，且看黃花晚節香。』公居嘗謂保初節易，保晚節難，故晚節事尤著，所立特完。又作《喜雪詩》一聯云：『危石蓋深鹽虎陷，老枝擎重玉龍寒。』人謂公身雖在此，自任以天下之重如此。公為詩用意深，非詳味之，莫見其指，皆此類也。」苕溪漁隱曰：「魯直詩云：『黃花晚節尤可惜，青眼故人殊不來』，與魏公『且看黃花晚節香』，皆於黃花用晚節二字。蓋草木正搖落之時，惟黃花獨秀，故可用此二字。」

《石林詩話》云：「慶歷八年，王則叛貝州，既誅，始析河北、大名、真定、高陽為四路，各置帥，更命儒臣以緝邊。魏公自鄆州徙鎮，則大興方略，事無不自親，嘗有《題養真亭》詩云：『所期清策慮，不是愛精神，吏民還解否，吾豈苟安人。』其志可見矣。郡圃號眾春，會歲飢，涉春未嘗一游。陳薦在幕府，以詩請公云：『水底魚龍思鼓吹，沙頭鷗鷺望旌旗。』公亟答之云：『細民溝壑方援手，別館鶯花任送春。』在鎮五年，政聲流聞天下，遂屬以為相。」

《桐江詩話》云：「陳舍人薦彥升，有《彭城八詠》，為人所稱，多以《燕子樓》為絕唱；殊不知《子房廟詩》最為警絕，詩云：『博浪沙頭觸副車，潛游東夏識真符。風雲智略移秦鼎，星斗功名啟漢圖。商老已來寧少海，赤松還約訪仙都。雍容進退全天道，凜凜高風萬古無。』《燕子樓詩》並載於後，識者自知其優劣也。詩云：『僕射新阡狐兔游，侍兒猶住水邊樓。風清玉簟慵欹枕，月好珠簾懶上鉤。寒夢覺來滄海闊，新詩吟罷紫蘭秋。樂天才思如春雨，斷送殘花一夕休。』燕子樓即張建封侍兒所居，其事具載《麗情集》。彥升《高祖廟詩》云：『塵靜山川狂鹿死，雷驚天地老龍飛。』《範增墓詩》云：『忿失壯圖撞玉斗，豈知天命與金刀。』皆佳句也。《八詠》今不傳於世，惜哉！」

杜祁公

《石林詩話》云：「杜正獻公，自少清羸，若不勝衣。年過四十，鬢發即盡白。雖立朝孤峻，凜然不可屈，而不為奇節危行，雍容持守，不以有所不為為賢，而以得其所為為幸。歐公素出其門，公謝事居宋，歐適來為守，相與甚歡。公不甚飲酒，惟賦詩唱酬，是時年八十，然憂國之意，猶慷慨不已，每見於色。歐公嘗和詩，有『貌先年老因憂國，事與心違始乞身』，公得之大喜，常自諷誦。當時以謂不惟曲盡公志，雖其形貌，亦在模寫中也。」

蔡寬夫《詩話》云：「張文孝公觀，性端謹，一生未嘗作草字，故其詩有『保心如止水，為行見真書』之句。世多以謂人之所為，可於書體見之，此殆不然，亦適然耳。今書吏自少即學楷法，往往自不解破體，其人豈皆端願者邪？人物之高下，要自其書之氣韻觀之。蓋精神所寓，有必不可掩者，初不在真與草也。杜正獻公以直諒端方名天下，平生踐履，未有一事少出禮法。年過七十，謝事，始學草書，遂盡其妙。今使人每見之，則其英特秀爽，無所降屈之氣，猶若可想見者，此其所以異乎。」

《林間錄》云：「杜祁公衍、張文定方平，皆致政居雎陽，里巷相往來。有朱承事者，以醫藥游二老之間。祁公勁正，未嘗雜學，每笑安道佞佛，對賓客必以此嘲之，文定但笑而已。朱承事乘間謂文定曰：『杜公天下偉人，惜未知此事。公有力，盍不勸發之？』文定曰：『君與此老緣熟勝我，我止能助之耳。』朱應之而去。一日，祁公呼朱切脈甚急，朱謂使者曰：『汝先往白相公，但雲看首《楞嚴》未了。』使者如所告，馳白祁公，默然久之，乃至，隱幾揖令坐，徐曰：『老夫以君疏通解事，不意近亦例闒茸，如所謂首《楞嚴》者何等語，乃爾躭著。聖人微言，無出孔、孟，舍此而取彼，是大惑也。』朱曰：『相公未讀此經，何以知不及孔、孟，以某觀之，似過之也。』袖中出其首卷曰：『相公試閱之。』祁公熟視朱，不得已，乃取默看，不覺終軸，忽起大驚曰：『世間何從有此書邪？』遣使盡持其餘來，遍讀之，捉朱手曰：『君真我知識。安道知之，久而不以告我，何哉？』即命駕見文定，敘其事，文定曰：『譬如人失物，忽已尋得，但當喜其得之而已，不可追悔得之早晚也。僕非不相告，以公與朱君緣熟，故遣之耳。雖佛祖化人，(「人」原作「之」，今據宋本、元本、徐鈔本、明鈔本校改。)亦必藉同事也。』祁公大悅。」

張文定

《冷齋夜話》云：「張文定方平，慶歷中，嘗為滁州，游琅琊山藏院，俛仰久之，呼左右取梯，升梁，得經函，發之，即《楞伽經》，餘半卷未寫，忽悟前身蓋知藏僧也，寫《楞伽》未畢而化，因續書殘軸，筆跡宛然如昔，因號《二生經》。常以經首四句偈，發明心要，其偈云：『世間離生滅，猶如虛空華，知不得有無，而興大悲心。』公後以此經授東坡，東坡為序其事，代寫此經，刻於浮玉山龍游寺。」苕溪漁隱曰：「《楞伽經》文字簡古，讀者或不能句。近時有閩人楊彥國深究宗乘，遂箋注此經，仍析為七十一分，每分以偈贊之。讀之，其義曉然可見。彥國臨終，謂其家曰：『即以此經殉葬。』久之，其塚間神光發現，村夫疑其所藏珍寶，謀劫其塚。其家知之，即發出此經，神光遂滅，因傳此經於世。」

《石林詩話》云：「安道未第時，貧甚，衣食殆不給；然意氣豪邁，未嘗少貶。與劉潛、李冠、石曼卿往來山東諸郡，任氣使酒，見者皆傾下之。沛縣有漢高祖廟並歌風台，前後題詩甚多，無不推頌功德；獨安道《高廟詩》云：『縱酒疏狂不治生，中陽有土不歸耕，偶因世亂成功業，更向翁前與仲爭。』又《歌風台》曰：『落魄劉郎作帝歸，樽前感慨《大風詩》，淮陰反接英彭族，更欲多求猛士為。』蓋自少已不凡矣。」

東坡云：「『因嗟萍梗才名客，自嘆匏瓜老病身，一榻從茲還倚壁，不知重掃是何人？』元豐三年，家弟子由謫官筠州，安道口占此詩為別，已而涕下。安道平生未嘗出涕向人也。」

陳亞

《迂叟詩話》云：「陳亞郎中滑稽，嘗為《藥名詩》百首，其美者，有『風月前湖夜，軒窗半夏涼』，不失詩家之體。其鄙者，有《贈乞雨日曝僧》云：『不雨若令過半夏，定應曬作葫蘆巴。』」《漫叟詩話》云：「嘗見近世作《藥名詩》，或未工，要當字則正，用意須假借，如『日仄柏陰斜』是也；若『側身直上天門東』，『風月前湖夜』，湖東二字即非正用。孔毅夫有詩云：『鄙性嘗山野，尤甘草舍中。鉤簾陰卷柏，障壁坐防風。客土依雲實，流泉駕木通。行當歸老矣，已逼白頭翁。』『此地龍舒國，池隍獸血餘。木香多野橘，石乳最宜魚。古瓦松杉冷，旱天麻麥疏。題詩非杜若，箋膩粉難書。』」

《西清詩話》云：「《藥名詩》起自陳亞，非也，東漢已有離合體，至唐始著《藥名》之號，如張籍《答鄱陽客詩》云：『江皋歲暮相逢地，黃葉霜前半夏枝，子夜吟詩向松桂，心中萬事豈君知』是也。」

苕溪漁隱曰：「《禽言詩》當如《藥名詩》，用其名字隱入詩句中，造語穩貼，無異尋常詩，乃為造微入妙，如《藥名詩》云：『四海無遠志，一溪甘遂心。』遠志、甘遂，二藥名也。《禽言詩》云：『喚起窗全曙，催歸日未西。』喚起、催歸，二禽名也。梅聖俞《禽言詩》，如『泥滑滑』『苦竹岡』之句，皆善造語者也。」

林和靖

山谷云：「歐陽文忠公極賞林和靖『疏影橫斜水清淺，暗香浮動月黃昏』之句，而不知和靖別有《詠梅》一聯云：『雪後園林才半樹，水邊籬落忽橫枝。』似勝前句，不知文忠何緣棄此而賞彼。文章大概亦如女色，好惡止系於人。」苕溪漁隱曰：「王直方又愛和靖『池水倒窺疏影動，屋簷斜入一枝低』，以謂此句於前所稱，真可處伯仲之間。余觀此句，略無佳處，直方何為喜之，真所謂一解不如一解也。」

蔡寬夫《詩話》云：「林和靖《梅花詩》：『疏影橫斜水清淺，暗香浮動月黃昏。』誠為警絕。然其下聯乃云：『霜禽欲下先偷眼，粉蝶如知合斷魂。』則與上聯氣格，全不相類，若出兩人。乃知詩全篇佳者誠難得，唐人多摘句為圖，蓋以此。大抵和靖詩喜於對意，如『伶倫近日無侯白，奴僕當時有衛青』，『破殿靜披齋臼古，齋屏閒試酪奴春』之類，雖假對，亦不草草，故氣格不無少貶。然五言如『夕寒山翠重，秋靜鳥行疏』，長句如『橋橫水木已秋色，寺倚雲峰更晚晴』，『煙含晚樹人家遠，雨濕春蒲燕子低』等，何害為工夫太過。」

《雪浪齋日記》云：「為詩當飽參，然後臭味乃同，雖為大宗匠者亦然。『月觀橫枝』之語，乃何遜之妙處也，自林和靖一參之後，參之者甚多。」

陳輔之《詩話》云：「唐人《牡丹詩》云：『紅開西子妝樓曉，翠揭麻姑水殿春。』若改春作秋，全是蓮花詩。林和靖《梅花詩》云：『疏影橫斜水清淺，暗香浮動月黃昏。』近似野薔薇也。」

《遯齋閒覽》云：「凡詠梅多詠白，而荊公詩獨云：『須捻黃金危欲墮，蒂團紅蠟巧能妝。』不惟造語巧麗，可謂能道人不到處矣。又東坡《詠梅》一句云：『竹外一枝斜更好。』語雖平易，然頗得梅之幽獨閒靜之趣。凡詩之詠物，雖平淡巧麗不同，要能以隨意造語為工。公後複有詩云：『遙知不是雪，為有暗香來。』蓋取蘇子卿詩『只言花似雪，不悟有香來』之意。公在金陵，又有《和徐仲文顰字韻詠梅詩》二首，東坡在嶺南，有《暾字韻梅詩》三首，皆韻險而語工，非大手筆不能到也。」

東坡云：「『驛使前時走馬回，北人初識越人梅，清香莫把酴醿比，只欠溪邊月下杯。』此梅二丈《京師逢賣梅花絕句》，吾雖後輩，猶及與之周旋，覽其親書詩，如見其抵掌談笑也。」

苕溪漁隱曰：「林和靖言，餘頃得宛陵葛生所茹筆，每用之如麾百勝之師，橫行於紙墨間，所向無不如意。惜其日夕且弊，作詩以錄其功云：『神鋒雖缺力終存，架琢珊瑚欠策勛，日暮閒窗何所似，灞陵憔悴故將軍。』殊有憫勞念舊之意。」

《遯齋閒覽》云：「林逋詩：『草泥行郭索，雲木叫鉤輈。』鉤輈格磔，謂鷓鴣聲也。《詩話》、《筆談》，皆美其善對。然鷓鴣未嘗棲木而鳴，惟低飛草中。孫莘老知福州，有《荔枝十絕句》云：『兒童竊食不知禁，格磔山禽滿院飛。』蓋《譜》言荔支未經人摘，百禽不敢近，或已經摘，飛鳥蜂蟻，競來食之。或謂鷓鴣既不登木，又非庭院之禽，性又不嗜荔支，夏月即非鷓鴣之時，語意雖工，亦詩之病也。」

宋子京《筆記》云：「孫炎作反切語，本出於俚俗常言，尚數百種，故謂就為鯽溜，凡人不惠者即曰不鯽溜，謂團曰突欒，謂精曰鯽令，謂孔曰窟籠，不可勝舉。而唐盧仝詩云：『不鯽溜鈍漢。』國朝林逋詩云：『團欒空繞百千回。』是不曉俚人反語，逋雖變突為團，亦其繆也。」

蔡寬夫《詩話》云：「吳中陂湖間，菱蒲所積，歲久根為水所衝蕩，不複與土相著，遂浮水面，動輒數十丈，厚亦數尺，遂可施種植耕鑿，人據其上，如木筏然，可撐以往來，所謂葑田是也。林和靖詩云：『陰沉畫軸林間寺，零落棋枰葑上田。』正得其實。嘗有北人宰蘇州，屬邑忽有投牒，訴夜為人竊去田數畝者，怒以為侮己，即苛系之，已而徐詢左右，乃葑田也，始釋之。然此亦惟浙西最多，浙東諸郡已少矣。」

卷第二十八.範文正.文潞公.王岐公.趙清獻.範蜀公.司馬溫公.韓持國.韓玉汝

範文正《冷齋夜話》云：「範文正守鄱陽，有書生獻詩甚工，文正延禮之。書生自言平生未嘗飽，天下之至寒餓，無在其右。時盛習歐陽率更字，《薦福寺碑》墨本直千錢，文正為具紙墨打千本，使售於京師。紙墨已具，一夕，雷擊碎其碑。故時人為之語曰：『有客打碑來薦福，無人騎鶴下揚州。』東坡作《窮措大詩》曰：『一夕雷轟《薦福碑》。』韓魏公客有郭注者，才而美，然求室即病，行年五十，未有室家。韓公憐之，百計賙恤為求婚，恐其人必死，公以侍兒賜之，未及門而注死。注殆可與範公客同科也。」

《隱居詩話》云：「詩豈獨言志，往往識終身之事。希文小官時，作《十四夜月詩》云：『天意將圓夜，人心待滿時，已知千里共，猶訝一分虧。』希文負人望，世期以為相，而止於參知政事。介甫為殿中丞群牧判官時，作《郢州白雪樓詩》，略云：『《折楊》《皇荂》笑者多，《陽春》《白雪》和者少；知音四海無幾人，況複區區郢中小。千載相傳始欲慕，一時獨唱誰能曉？古心以此分冥冥，俚耳至今徒擾擾。』及作相更新天下之務，而一時沮毀之者蜂起，皆如『白雪』之句也。」

《後山詩話》云：「文正為《岳陽樓記》，用對語說時景，世以為奇。尹師魯讀之曰：『《傳奇》體耳。』《傳奇》，唐裴硎所著小說也。」文潞公

《東軒筆錄》云：「嘉佑中，文潞公彥博、富鄭公弼為相，劉沆、王堯臣為參政，始議立皇嗣，前事秘不傳，雖英宗亦莫知也。元豐中，王公之子同老上書，言：『先帝之立，乃先臣在政府始議也，其始終事並藏於家。』及宣取，上驚嘆久之。是時，富、劉、王三公皆已薨，獨潞公留守西京，遽召至闕，慰藉恩禮隆厚，冊拜太尉。及還西都，上作詩送行，有『報在不言功』之句。兩府並出餞，皆有詩，王禹玉詩云：『功業特高嘉佑末，精神如破貝州時。』蓋謂是也。」

王直方《詩話》云：「蘇黃門《送潞公詩》云：『遍閱後生真有道，欲談前事恐無人。』蓋潞公官爵年德，難為形容，非此兩句，不能見也。」《石林詩話》云：「賈文元曲水園在許昌城北，有大竹三十餘畝，潩河貫其中以入西湖，最為佳處。初為本州民所有，潞公為守買得之。潞公自許徙鎮北門，而文元為代，一日，挈家往游，題詩壁間云：『畫船載酒及芳辰，丞相園林潩水濱，虎節麟符拋不得，卻將清景付閒人。』遂走使持寄北門，潞公得之大喜，即以地券歸賈氏。文元亦不辭而受。然文元居京後，亦不複再至。園今荒廢，竹亦殘毀過半矣。」

王岐公

《侯鯖錄》云：「元佑中，元夕，上御樓觀燈，有禦制詩。時王禹玉、蔡持正為左右相，持正叩禹玉云：『應制上元詩，如何使故事。』禹玉曰：『鰲山鳳輦外不可使。』章子厚笑曰：『此誰不知。』後兩日登對，上獨賞禹玉詩云：『妙於使事。』詩云：『雪消華月滿仙台，萬燭當樓寶扇開。雙鳳雲中扶輦下，六鰲海上駕山來。鎬京春酒沾周宴，汾水秋風陋漢才。一曲升平人盡樂，君王又進紫霞杯。』是夕，以高麗進樂，又添一杯。」

《石林詩話》云：「元豐既行官制，准唐故事，定宰相上事儀，以御史中丞押百官班於階下，而宰相答拜於阼階上。時王禹玉除左僕射，蔡持正右僕射，神宗命尚書省行之，二人力辭，帝不可，曰：『既以董正百官，不得不正其名分於始，此國體，非為卿設也。』二人乃受命。時元厚之已致仕居吳，以詩賀禹玉，有『前殿聽宣中禁制，南宮看習外朝班，星辰影落三階上，桃李陰成四海間』之句。時最為盛事。自是相繼入相者，不複再講此禮，信不可常行也。」

王直方《詩話》云：「禹玉既亡，有無名子作詩嘲之云：『太師因被子孫煎，身後無名只有錢。喏喏佞翻王介甫，奇奇歆殺宋昭宣。常言井口難為戲，獨坐中書不計年。東府自來無土地，便應正授不須權。』其家經府指言是張山人作。府中追張山人至，曰：『你怎生作詩嘲他大臣。』張山人曰：『某自來多作十七十六字詩，著題詩某吟不得。』府尹笑而遣之。」

《隱居詩話》云：「溫成皇后初薨，會立春進詩帖子，是時，歐陽修、王圭同在翰苑，以其虛閤故不進。俄有旨令進溫成閤帖子，文忠未能成詩，禹玉遽口占一首曰：『昔聞海上有仙山，煙瑣樓台日月閒。花下玉容長不老，只應春色勝人間。』文忠深嘆其敏麗。」

趙清獻

《石林詩話》云：「趙清獻以清德服一世，平生畜雷氏琴一張，鶴與白龜各一，所向與之俱。始除帥成都，蜀風素侈，公單車就道，以琴鵝龜自隨。蜀人安其政，治聲籍甚。元豐間既罷政事，守越。再移蜀，公將老矣；過泗州，渡淮，前已放鶴，至是複以龜投淮中。既入，見先帝，問：『聞卿前以疋馬入蜀，所攜獨琴鶴，廉者固如是乎？』公頓首謝，故其詩有言『馬尋舊路知歸去，龜放長淮不再來』，自紀其實也。」

範蜀公

《迂叟詩話》云：「範景仁鎮喜為詩，年六十三，致仕。一朝思鄉里，遂輕行入蜀。故人李才元大臨知梓州，景仁枉道過之。歸至成都，日與鄉人樂飲，散財於親舊之貧者，遂游峨眉、青城山，下巫峽，出荊門，凡期歲乃還京師。在道作詩凡三百五篇，其一聯云：『不學鄉人誇駟馬，未饒吾祖泛扁舟。』此二事他人所不能用也。」

《後山詩話》云：「元佑初，起範蜀公於家，固辭，其表曰：『六十三而致仕，固不待年；七十九而造朝，豈雲知禮。』是時文潞公年八十餘，一召而來，人各有所志也。」

司馬溫公

東坡云：「晁無咎言司馬溫公有言：『吾無過人者，但平生所為，未嘗有不可對人言者耳。』予亦記前輩有詩云：『怕人知事莫萌心。』皆至言，可終身守之。」

《石林詩話》云：「溫公熙寧間自長安得請留台而歸，始至洛中，嘗有詩言懷云：『三十餘年西複東，勞生薄宦等飛蓬。所存舊業惟清白，不負明君有樸忠。早避喧煩真得策，未逢危辱好收功。太平觸處農桑滿，贏取閭閻鶴發翁。』出處大節，世固不容複議，是時雖論事不合去，而神宗眷禮之愈厚，然猶以『避煩畏辱』為言，況其下者乎。元佑初，起為相，至是十七年矣。度公之意，初蓋未嘗以自期也。」王直方《詩話》云：「溫公嘗《題趙舍人庵》曰：『清茶淡話難逢友，濁酒狂歌易得朋。』」

韓持國

潘子真《詩話》云：「韓子華自相府以病乞補外，出鎮北門。韓持國時以論事不當罷，猶帶職名，以詩寄其兄，有『移病暫休丞相府，坐謾猶著侍臣冠』之句。移病謂移書言病，見《楊敞傳》。坐謾免，見《孝武功臣表》，謾，狂也。音漫。」

《石林詩話》云：「韓持國雖剛果特立，風節凜然，而情致風流，絕出時輩。許昌崔象之侍郎舊第，今為杜君章所有，廳後小亭僅丈餘，有海棠兩株，持國每花開，輒載酒日飲其下，竟，謝而去，歲以為常。至今故吏猶能言之。余嘗於小亭柱間得公二絕句，其一云：『濯錦江頭千萬枝，當年未解惜芳菲，而今得向君家見，不怕春寒雨濕衣。』尚可想見當時氣味。韓忠獻公嘗帥蜀，持國兄弟皆侍行，尚少，故前句云爾。其二云：『長條無風亦自動，柔艷著雨更相宜。』漫其後句。」苕溪漁隱曰：「鄭谷《海棠詩》云：『穠麗最宜新著雨，妖饒全在欲開時。』前輩以謂此兩句說盡海棠好處。今持國『柔艷著雨更相宜』之句，乃用鄭谷語也。至於東坡作此詩，則詞格超逸，不複蹈襲前人，其詩有『嫣然一笑竹籬間，桃李漫山總粗俗。自然富貴出天姿，不待金盤薦華屋。朱唇得酒暈生臉，翠袖卷紗紅映肉。林深霧暗曉光遲，日暖風輕春睡足。雨中有淚亦淒愴，月下無人更清淑。』元豐間，東坡謫黃州，寓居定惠院，院之東，小山上有海棠一株，特繁茂，每歲盛開時，必為攜客置酒，已五醉其下矣，故作此長篇；平生喜為人寫，蓋人間刊石者自有五六本，云軾平生得意詩也。」《石林詩話》云：「『開簾風動竹，疑是故人來』，與『徘徊花上月，空度可憐宵』，此兩聯雖唐人小說，其實佳句也。鄭谷詩：『睡輕可忍風敲竹，飲散那堪月在花。』蓋與此同。然論其格力，適堪揭酒家壁，與為市人書扇耳。天下事每患自以為工處著力太過，何但詩也。」王直方《詩話》云：「韓持國嘗有詩云：『青煙幾人家，綠野山四抱。』當時無不傳之。」

《雪浪齋日記》云：「韓持國、謝師厚詩絕妙，莘老亦亹亹逼人。韓云：『數畝家園荒杞菊，一池秋水沸龜魚。』前人評此詩云：『沸字直錢。』謝師厚詩云：『倒著衣裳迎戶外，盡呼兒女拜燈前。』莘老云：『尚想紫芡盤，明珠出新烹。』又云：『千里暮山橫紫翠，一鉤新月破黃昏。』」

王直方《詩話》云：「山谷對餘言，謝師厚七言，絕類老杜，但人少知之耳。如『倒著衣裳迎戶外，盡呼兒女拜燈前』，編之《杜集》，無愧也。師厚方為其女擇對，見庭堅詩，乃云：『吾得婿如是足矣。』庭堅因往求之。然庭堅之詩，竟從謝公得句法，故嘗有詩曰：『自往見謝公，論詩得濠梁。』」

《後山詩話》云：「謝師厚廢居於鄧，王左丞存，其妹婿也，奉使荊湖，枉道過之，夜至其家，師厚有云：『倒著衣裳迎戶外，盡呼兒女拜燈前。』」

《石林詩話》云：「元厚之知荊南，夢至仙府，三人者聯書名旁，有告之曰：『君三人蓋兄弟也。』覺而思之，莫知所謂。未幾，入為學士，韓持國維、楊元素繪，先已在院，一日書名，三人名皆從絞絲，始悟夢中兄弟之意。豈神仙以是為戲邪？已而持國、元素外補，厚之尹京。後三年，複與元素還職，而鄧文約綰相繼為直院，則三人之名，又皆從絞絲。蓋始終皆同，決非偶然者。以此推之，仕宦升沉進退，亦何可以人力計。許大夫選嘗作《四翰林詩》記其事，(「選」字原脫，今據徐鈔本、明鈔本校補。)厚之和云：『聯名適似三株樹，傳玩驚看五朵雲。』亦一時之異也。」

韓玉汝

東坡云：「韓縝為秦州，酷暴少恩，以賊殺不辜去官。秦人語曰：『寧逢暴虎，莫逢韓玉汝。』玉汝，縝字也。孫臨最善滑稽，尤善對，或問曰：『莫逢韓玉汝，當以何對？』臨應聲曰：『可怕李金吾。』天下以為口實。『可怕李金吾』，乃杜子美詩也。」

《石林詩話》云：「元豐初，虜人來議地界，玉汝自樞密都承旨出分畫。玉汝有愛妾劉氏，臨行，劇飲通夕，且作樂府詞留別。翌日，神宗已密知，忽詔步軍司遣兵為般家追送之，玉汝初莫測所因，久之，方知其自樂府發也。劉貢甫，玉汝姻黨，即作小詩寄以戲之云：『票姚不複顧家為，誰為《東山》久不歸？《卷耳》幸容攜婉孌，《皇華》何啻有光輝。』玉汝之詞，由此亦盛傳於天下。」

《石林詩話》云：「《江幹初雪圖》真跡，藏李邦直家，唐蠟紙本，世傳王摩詰所作，末有元豐間王禹玉、蔡持正、韓玉汝、章子厚、王和甫、張邃明、安厚卿七人題詩。(「間」字原無，今據徐鈔本、明鈔本校補。)建中靖國元年，韓師樸相，邦直、厚卿同在二府，前七人所存唯厚卿而已。持正貶死嶺外，禹玉追貶，子厚方貶，玉汝、和甫、邃明謫死久矣。故師樸繼題其後云：『諸公當日聚岩廊，晚謫南荒半已亡，惟有紫樞黃閣老，再開圖畫看瀟湘。』是時，邦直在門下，厚卿在西府，紫樞黃閣謂二人也。厚卿複題云：『曾游滄海困驚瀾，晚涉風波路更艱，從此江湖無限景，不如只向畫圖看。』而邦直亦有題云：『此身何補一毫芒，三辱清時政事堂，病骨未為山下土，尚尋遺墨話存亡。』(「尚」原作「嘗」，今據徐鈔本、明鈔本校改。)餘家並錄諸公詩，每出讀之慨然。自元豐至建中靖國幾三十年，諸公之名宦，亦已至矣，然始皆有願為圖中之游而未暇得，故禹玉云：『何日扁舟載風雪，卻將蓑笠伴漁人。』玉汝云：『君恩未報身何有，且寄扁舟夢想中。』其後廢謫流竄，有雖死不得免者，而江湖間此景無處不有，皆不得一償，厚卿至為危辭，蓋有激而云。豈此景真不可得，亦自不能踐其言耳。」苕溪漁隱曰：「江湖之景，天付閒人，今諸公居宰輔享富貴如此，又欲兼有江湖之樂，貪而不止，世間豈有揚州鶴邪？」

卷第二十九.六一居士上

六一居士上

《石林詩話》云：「前輩詩文，各有平日得意，不過數篇，然它人未必能盡知也。毗陵正素處士張子厚善書，餘嘗於其家見歐公子棐以烏絲欄絹一軸，求子厚書文忠公《明妃曲》兩篇、《廬山高》一篇，略云：『先公平生未嘗矜大所為文，一日被酒，語棐曰：吾詩《廬山高》，今人莫能為，惟李太白能之；《明妃曲》後篇，太白不能為，惟杜子美能之；至於前篇，則子美亦不能為，惟吾能之也。因欲別錄此三篇藏之，以志公意。』余在汝陰，見棐問之，亦然。今閱公詩者，蓋未嘗獨異此三篇也。」

王直方《詩話》云：「郭功父少時喜誦文忠公詩。一日，過梅聖俞，曰：『近得永叔書，方作《廬山高》詩，送劉同年，自以為得意。恨未見此詩。』功父為誦之。聖俞擊節嘆賞，曰：『使吾更作詩三十年，亦不能道其中一句。』功父再誦，不覺心醉，遂置酒，又再誦，酒數行，凡誦十數遍，不交一談而罷。明日，聖俞贈功父詩，其略曰：『一誦《廬山高》，萬景不得藏，設令古畫師，極意未能詳。』」苕溪漁隱曰：「余閱《宛陵集》，聖俞於此詩自注云：『郭來誦歐陽永叔《廬山高》。』」

《西清詩話》云：「歐公守滁陽，築醒心、醉翁兩亭於琅琊幽谷，且命幕客謝某者，雜植花卉其間。謝以狀問名品，公即書紙尾云：『淺深紅白宜相間，先後仍須次第栽，我欲四時攜酒去，莫教一日不花開。』其清放如此。」

苕溪漁隱曰：「永叔《送原甫出守永興詩》云：『酌君以荊州魚枕之蕉，贈君以宣城鼠須之管，酒如長虹飲滄海，筆若駿馬馳平阪。』黃魯直《送王郎詩》云：『酌君以蒲城桑落之酒，泛君以湘累秋菊之英，贈君以黟川點漆之墨，送君以陽關墮淚之聲；酒澆胸中之磊落，菊制短世之頹齡，墨以傳千古文章之印，歌以寫從來兄弟之情。』近時學者，以謂此格獨魯直為之，殊不知永叔已先有也。」

《西清詩話》云：「劉原甫敞再婚，永叔以二絕戲之云：『平生志業有誰先，落筆文章海內傳，明日都城應紙貴，開簾卻扇見新篇。』『仙家千載一何長，浮世空驚日月忙，洞裏新花莫相笑，劉郎今是老劉郎。』原甫不悅。」

《高齋詩話》云：「祖無擇晚娶徐氏，有姿色。議親之時，無擇為館職，徐氏必欲訾相其人；而無擇貌寢，恐不得當也，同舍馮當世豐姿秀美，乃諭媒妁俟馮出局，揚鞭躍馬，經過徐居，曰：『此祖學士也。』徐竊窺甚喜。成婚，始寤其非，竟以反目離婚。歐公嘗作詩云：『無擇名聲重當世，早歲多奇晚乃偶。』蓋為此也。」

《桐江詩話》云：「永叔《送李留後知鄆州詩》，乃士君子之處富貴，非庸鄙有力者所可為，詩云：『北州能事藹佳聲，東土還聞政有成。組甲光寒圍夜帳，彩旗風暖看春耕。金釵墜鬢分行立，玉麈高談四坐傾。富貴常情誰不愛？羨君瀟灑有餘清。』李名願，李都尉長子，先曾知相州。」

東坡云：「頃歲，孫莘老識文忠公，乘間以文字問之，云：『無他術，唯勤讀書而多為之自工。世人患作文字少，又懶讀書，每一篇出，即求過人，如此少有至者。疵病不必待人指摘，多作自能見之。』此公以其嘗試者告人，故尤有味。」苕溪漁隱曰：「舊說梅聖俞日課一詩，寒暑未嘗易也。聖俞詩名滿世，蓋身試此說之效耳。」

宋子京《筆記》云：「余每見舊所作文章，憎之，必欲燒棄。梅堯臣喜曰：『公之文進矣，僕之詩亦然。』」

《後山詩話》云：「永叔謂為文有三多：看多，做多，商量多也。」

《侯鯖錄》云：「東坡作《雪詩》云：『凍合玉樓寒起粟，光搖銀海眩生花。』後見荊公，云：『道家以兩肩為玉樓，目為銀海，是使此事否？』坡退曰：『惟荊公知此出處。』」《石林詩話》云：「詩禁體物語，此學詩者，類能言之。歐公守汝陰，與客賦雪詩於聚星堂，舉此令，往往坐客皆閣筆；但非能者耳，若能者，則出入縱橫，何可拘礙。鄭谷：『亂飄僧舍茶煙濕，密灑歌樓酒力微。』非不去體物語，而氣格如此之卑。蘇子瞻：『凍合玉樓寒起粟，光搖銀海眩生花。』超然飛動，何害其言玉樓銀海。退之兩篇，力欲去此弊，雖冥搜奇譎，亦不免『縞帶銀杯』之句。杜子美『暗度南樓月，寒深北渚雲。』初不避雲月字。若『隨風且開葉，帶雨不成花』，則退之兩篇殆無以過之也。」

苕溪漁隱曰：「六一居士守汝陰日，因雪會客賦詩，詩中玉、月、梨、梅、練、絮、白、舞、鵝、鶴、銀等事，皆請勿用。詩曰：『新陽力微初破萼，客陰用壯猶相薄。朝寒棱棱風莫犯，暮雪緌緌止還作。驅馳風雲初慘淡，炫晃山川漸開廓。光芒可愛初日照，潤澤終為和氣爍。美人高堂晨起驚，幽士虛窗靜聞落。酒壚成徑集瓶罌，獵騎尋蹤得狐貉。龍蛇掃起斷複續，猊虎圍成呀且攫。其貪終歲飽麰麥，豈恤空林飢鳥雀。沙墀朝賀迷象笏，桑野行歌沒芒屩。乃知一雪萬人喜，顧我不飲胡為樂。坐看天地絕氛埃，使我胸襟如洗瀹。脫遺前言笑塵雜，搜索萬象窺冥漠。潁雖陋邦文士眾，巨筆人人把矛槊。自非我為發其端，凍口何由開一噱？』其後，東坡居士出守汝陰，禱雨張龍公祠，得小雪，與客會飲聚星堂，忽憶歐陽文忠公作守時，雪中約客賦詩，禁體物語，于艱難中特出奇麗，爾來四十餘年，莫有繼者。僕以老門生繼公後，雖不足追配先生，而賓客之美，殆不減當時。公之二子，又適在郡，故輒舉前令，各賦一篇，詩曰：『窗前暗響鳴枯葉，龍公試手行初雪。映空先集疑有無，作態斜飛正愁絕。眾賓起舞風竹亂，老守先醉霜松折。恨無翠袖點橫斜，只有孤燈照明滅。歸來尚喜更鼓暗，晨起不待鈴索掣。未嫌長夜作衣棱，卻怕初陽生眼纈。欲浮大白追餘賞，幸有回飆驚落屑。模糊檜頂獨多時，歷亂瓦溝裁一瞥。汝南先賢有故事，醉翁詩話誰續說？當時號令君聽取，白戰不許持寸鐵。』自二公賦詩之後，未有繼之者，豈非難措筆乎？」《漫叟詩話》云：「王綸女為鬼所憑，有《雪詩》云：『何事月娥欺不在，亂飄端葉向人間。』說云天上有端木，開花六出。」苕溪漁隱曰：「東坡《雪詩》有『薝卜無香散六花』之句，注云：『薝卜，梔子花也，與雪花皆六出。』蓋亦猶王綸女《雪詩》，以端木開花六出，遂以比雪花之六出耳。山谷乃謂東坡未極其趣，曰：『薝卜花即今山梔子花也，染梔子花六出，雖香不濃鬱，山梔子花八出，一株可香一園。佛說譬如入薝卜林中，惟嗅薝卜，不嗅餘香，於此可驗。』余謂山谷此說殊穿鑿，東坡止言梔子花六出，以比雪花六出而已，初不論其香之有異。兼梔子花只有一種，即無染梔子、山梔子二種；但其地有肥瘠，故開花有大小，皆是六出，亦無八出者，其香悉濃鬱，佛書止言如入薝卜林中，何嘗分一株之異乎。」

《冷齋夜話》云：「盛次仲、孔平仲同在館中，雪夜論詩，平仲曰：『當作不經人道語，曰：斜拖闕角龍千丈，澹抹牆腰月半棱。』坐客皆稱奇絕。次仲曰：『此句甚佳，惜其未大，乃曰：看來天地不知夜，飛入園林總是春。』平仲乃服其工。」

苕溪漁隱曰：「東坡《雪詩》有『飛花又舞謫仙簷』之句，余讀李謫仙詩『好鳥迎春歌後院，飛花送酒舞前簷』，恐或用此事也。『應慚落地梅花熾，故作漫天柳絮飛。』世傳王淡交雪句『似梅花落地，如柳絮因風』，與坡詩全相類，豈偶然邪？『遺蝗入地應千尺，宿麥連雲有幾家』，蓋蝗遺子於地，若雪深一尺，則入地一丈，麥得雪則資茂而成稔歲：此老農之語也。故東坡皆收拾入詩句，殆無餘蘊矣。餘亦嘗有《春雪》鄙句：『潤資宿麥兩歧秀，寒勒新花幾信風。』」

《遯齋閒覽》云：「羅可嘗作《百韻雪詩》，其間有『斜侵潘嶽鬢，橫上馬良眉』，誠佳句也。」

苕潠漁隱曰：「羅隱《雪詩》云：『曉窗呵筆尋詩句，一片飛來紙上消。』格雖不高，亦小巧可喜。」

《石林詩話》云：「至和、嘉佑間，場屋舉子，為文尚奇澀，讀或不成句。歐公力欲革其弊，既知貢舉，凡文涉雕刻者皆黜之。時範景仁、王禹玉、梅公儀、韓子華同事，而梅聖俞為參詳官，未引試前，唱酬詩極多，歐公有『無嘩戰士銜枚勇，下筆春蠶食葉聲』，最為警策。聖俞有『萬蟻戰酣春晝永，五星明處夜堂深』，亦為諸公所稱。及放榜，平時有聲如劉暉輩，皆不預選，士論頗洶洶。未幾，詩傳，遂哄然，以為主司惟酬唱，不暇詳考，且言以五星自比，而待我曹為蠶蟻，因造為醜語。自是禮闈不複作詩，終元豐末，幾三十年。元佑初，雖稍稍為之，要不如前日之盛。然是榜得蘇子瞻為第二人，子由與曾子固皆在選中，亦不可謂不得人矣。」

《西清詩話》云：「世傳歐公掌貢闈，舉子問堯、舜是幾種事。公曰：『疑事不用使。』此乃南唐湯悅、楊鸞問答，見鄭文寶《江表志》，非歐公之言也。」

蔡寬夫《詩話》云：「故事：春試進士，皆在南省中東廂。刑部有樓甚宏壯，旁視宣德，直抵州橋。鎖院每以正月五日，至元夕，例未引試，考官往往竊登樓以望禦路燈火之盛。宋宣獻公在翰林時，上元以修史促成書，特免扈從。嘗賦詩云：『屬書不得陪春豫，結客何妨事夜游。還勝南宮假宗伯，重扉深鎖暗登樓。』蓋謂此。至嘉佑中，歐陽文忠公知舉，梅聖俞作《莫登樓詩》，諸公相與唱和，自是遂為禮闈一盛事。予崇寧初為點檢試卷官，嘗亦屢登，壁間猶有前輩題字甚多，然無複數公之樂矣。今省廢為開封府，樓亦隨毀。」

《東軒筆錄》云：「範希文守邊日，作《漁家傲》樂歌數闋，皆以『塞下秋來』為首句，頗述邊鎮之勞苦，永叔嘗呼為窮塞主之詞。及王尚書素守平涼，永叔亦作《漁家傲》一詞以送之，其斷章曰：『載勝歸來飛捷奏，傾賀酒，玉階遙獻南山壽。』顧謂王曰：『此真元帥之事也。』」

卷第三十.六一居士下

六一居士下

苕溪漁隱曰：「歐公《花品序》云：『牡丹初不載文字，自則天已後始盛，如沈、宋、元、白之流，皆喜詠花，當時有一花之異，彼必形於篇什，而此寂無傳焉。(「此」字原無，今據徐鈔本、明鈔本校補。)惟劉夢得有《詠魚朝恩宅牡丹》，但云一叢千朵而已。』余謂歐公此言非是，觀劉夢得、元微之、白樂天三人，其以牡丹形於篇什者甚眾，烏得謂之寂無傳焉？劉夢得乃是《詠渾侍中牡丹》，非詠魚朝恩宅者，此亦歐公誤記耳。其詩云：『徑尺千餘朵，人間有此花，今朝見顏色，更不向諸家。』又《賞牡丹詩》云：『庭前芍藥妖無格，池上芙蕖淨少情，唯有牡丹真國色，花開時節動京城。』又云：『有此傾城好顏色，天教晚發賽諸花。』其詩若是，非獨但云一叢千朵而已。元微之《看牡丹古詩》云：『蝶舞香暫飄，蜂牽蕊難正，籠處彩雲合，露湛紅珠瑩。』又《西明寺絕句》云：『花向琉璃地上生，光風眩轉紫雲英，自從天女盤中見，直至今朝眼更明。』若白樂天凡有此詩數十首，其《牡丹花長篇》云：(「花」原作「芳」，今據徐鈔本、明鈔本校改。)『千片赤英霞爛爛，百枝絳艷燈煌煌。照地初開錦繡段，當風不結麝臍囊。映葉多情隱羞面，臥叢無力含醉妝。』又《看渾家牡丹戲贈李二十》云：『香勝燒蘭紅勝霞，城中最數令公家，人人散後君須看，歸到江南無此花。』又《買花詩》云：『灼灼百朵花，戔戔五束素。』又云：『一叢深色花，十戶中人賦。』則當時此花之貴斷可知矣。《花品序》又云：『牡丹自則天已後始盛。』歐公此言信然。餘今因以開元時牡丹二事驗之，蓋開元正是則天已後也。其一事，即李翰林集後序，云：『開元中，禁中初重木芍藥，即今牡丹也，得四本，紅、紫、淺紅、通白者，上因移植於興慶池東沉香亭前，會花方繁開，上乘照夜車，太真妃以步輦從，詔選梨園弟子中尤者，得樂十六色，李龜年以歌擅一時之名，手捧檀板，押眾樂前，將歌之，上曰：賞名花，對妃子，焉用舊樂辭為。遽命李龜年持金花箋賜翰林供奉李白，立進《清平調辭》三章。白欣然承詔，猶若宿酲未解，因援筆賦之，其一曰：雲想衣裳花想容，春風拂檻露華濃，若非群玉山頭見，會向瑤台月下逢。其二曰：一枝紅艷露凝香，雲雨巫山枉斷腸，借問漢宮誰得似，可憐飛燕倚新妝。其三曰：名花傾國兩相歡，長得君王帶笑看，解釋春風無限恨，沉香亭北倚闌幹。龜年以歌辭進，上命梨園弟子，略約調撫絲竹，遂促龜年歌之，太真妃持玻璃七寶杯酌西涼州蒲萄酒，笑領歌辭，意甚厚。上因調玉笛以倚曲，每曲遍將換，則遲其聲以媚之。太真妃飲罷，斂繡巾重拜上。自是顧李翰林尤異於諸學士。』其一事，即《松窗雜錄》，云：『明皇內殿賞牡丹，問侍臣曰：《牡丹詩》誰為首？奏云李正封，詩云：國色朝酣酒，天香夜染衣。帝謂妃子曰：妝台前飲一紫金盞酒，則正封之詩可見矣。』余嘗謂二李之詩，詞格騷雅，真可壓倒元、白，歐公亦遺之而不言，獨稱劉夢得有此詩，殊不可曉也。《花品序》又云：『予居府中時，嘗謁思公，見一小屏立坐後，細書字滿其上，思公指之曰：欲作《花品》，此是牡丹名，凡九十餘種。然予所經見，(「經」原作「細」，今據明鈔本校改。)而今人多稱者才三十許，不知思公何從而得之多也？』思公即錢惟演。東坡云：『惟演為西都留守，姑置驛貢洛花。識者鄙之，此宮妾愛君之意也，故於《荔支嘆》亦云：洛陽相君忠孝家，可憐亦進姚黃花。蓋為思公惜之也。』」

《西清詩話》云：「歐公《謝人寄牡丹詩》：『邇來不覺三十年，歲月才如熟羊胛。』用史載海東有國曰骨利幹，地近扶桑，國人初夜煮羊胛，方熟而日己出，言其疾也。」苕溪漁隱曰：「余讀《資治通鑒》云：『唐太宗時，骨利干遣使入貢。骨利干於鐵勒諸部為最遠，晝長夜短，日沒後天色正曛，煮羊脾適熟，日已複出矣。』所紀與史載小異。此作羊脾，歐公作羊胛，仄聲押韻，未知孰是。」

唐子西《語錄》云：「凡為文，上句重，下句輕，則或為上句壓倒。《晝錦堂記》云：『仕宦而至將相，富貴而歸故鄉。』下云：『此人情之所榮，而今昔之所同也。』非此兩句，莫能承上句。《居士集序》云：『言有大而非誇。』此雖只一句，而體勢則甚重，下乃云：『學者信之，眾人疑焉。』非用兩句，亦載上句不起。韓退之《與人書》云：『泥水馬弱，不敢出，不果鞠躬親問，而以書。』若無『而以書』三字，則上重甚矣。此為文之法也。」

王直方《詩話》云：「《寄江十學士詩》云：『白髮垂兩鬢，黃金腰七鐶。』又有《當宿直詩》：『萬釘寶帶爛腰鐶。』劉貢父云：『永叔這條腰帶，幾次道著也。』」

《雪浪齋日記》云：「或疑六一居士詩，以為未盡妙，以質於子和。子和曰：『六一詩只欲平易耳，西風酒旗市，細雨菊花天，豈不佳？晚煙寒橘柚，秋色老梧桐，豈不似少陵？』」

王直方《詩話》云：「澄心堂紙，乃江南李後主所制，國初亦不甚以為貴。自劉貢甫首為題之，又邀諸公賦之，然後世以為貴重。貢甫詩云：『當時百金售一幅，澄心堂中千萬軸，後人聞名寧複得，就令得之當不識。』文忠公詩云：『君不見曼卿子美真奇才，久矣零落埋黃埃，君家雖有澄心紙，有敢下筆知誰哉。』梅聖俞云：『寒溪浸楮舂夜月，敲冰舉簾勻割脂，焙乾堅滑若鋪玉，一幅百金曾不疑。』東坡云：『詩老囊空一不留，一番曾作百金收。』又從宋肇求此紙云：『知君也厭雕肝腎，分我江南數斛愁。』」(「斛」原作「解」，今據宋本、元本、徐鈔本、明鈔本校改。)

《漫叟詩話》云：「歐公有詩與王荊公云：『翰林風月三千首，吏部文章二百年。』荊公答詩云：『他日若能窺孟子，終身何敢望韓公。』文忠所謂吏部乃謝吏部也，後人疑荊公有韓公之句，遂以為韓吏部，非也。此二聯政不相參涉。」苕溪漁隱曰：「齊吏部侍郎謝脁，以清詞麗句，動於一時，長五言詩，與沈約友善，約嘗謂二百年來無此詩也。歐公所用乃此事，見《南史》。」

《西清詩話》云：「丹青吟詠，妙處相資，昔人謂詩中有畫，畫中有詩者，蓋畫手能狀，而詩人能言之。唐人有《盤車圖》，畫重岡複嶺，一夫馳車山谷間。永叔賦詩：『坡長阪峻牛力疲，天寒日暮人心速。』又南唐畫俗號《四暢圖》，其一剔耳者，曲肘仰面作挽弓勢；一搔首者，使小青理發，趺坐俯首，兩手置膝作輪指狀。魯直題云：『別耳厭塵喧，搔頭數歸日。』且畫工意初未必然，而詩人廣大之。乃知作詩者徒言其景，不若盡其情，此題品之津梁也。」

《侯鯖錄》云：「永叔閒居汝陰時，一妓能盡記公所為歌詞，公戲云：『他日當來作守。』複自維揚移汝州，其人已不複見，《題擷芳亭》云：『柳絮已將春去遠，海棠應恨我來遲。』後二十年，東坡來作守，見之曰：『此乃杜牧之綠葉成陰之句也。』」

《西清詩話》云：「歐公語人曰：『修在三峽賦詩云：春風疑不到天涯，二月山城未見花。若無下句，則上句不見佳處，並讀之，便覺精神頓出。文意難評如此，要當著意詳味之耳。』」《冷齋夜話》云：「人意趣所至，多見於嗜好。歐公喜士為天下第一，常好誦孔北海『坐上客常滿，樽中酒不空。』範文正清嚴，而喜論兵，常好誦韋蘇州詩『兵衛森畫戟，燕寢凝清香。』東坡友愛子由，而味著清境，每誦『寧知風雨夜，複此對床眠。』山谷寄傲士林，而意趣不忘江湖，其作詩曰：『九陌黃塵烏帽底，五湖春水白鷗前。』又曰：『夢作白鷗去，江湖水粘天。』又作《演雅詩》云：『江湖野水碧於天，中有白鷗閒似我。』」

王直方《詩話》云：「歐公《盤車圖詩》云：『古畫畫意不畫形，梅詩詠物無隱情，忘形得意知者寡，不若見詩如見畫。』東坡作《韓幹馬圖詩》云：『韓生畫馬真是馬，蘇子作詩如見畫，世無伯樂亦無韓，此詩此畫誰當看？』又云：『論畫以形似，見與兒童鄰，賦詩必此詩，定知非詩人，詩畫本一律，天工與清新。』又云：『少陵翰墨無形畫，韓幹丹青不語詩，此畫此詩今已矣，人間駑驥謾爭馳。』余以為若論詩畫，於此盡矣。每誦數過，殆欲常以為法也。」

王直方《詩話》云：「荊公云：『凡人作詩，不可泥於對屬，如歐陽公作《泥滑滑》云：畫簾陰陰隔宮燭，禁漏杳杳深千門。千字不可以對宮字，若當時作朱門，雖可以對，而句力便弱耳。』歐陽公《歸田樂》四首，只作二篇，餘令聖俞續之。及聖俞續成，歐陽公一簡謝之云：『正如雜劇人上名，下韻不來，須副末接續，家人見誚。好時節將詩去人家廝攪，不知吾輩用以為樂。』真所謂一時之雅戲也。」

《侯鯖錄》云：「歐公白揚州移汝州，作《西湖詩》云：『綠芰紅蓮畫舸浮，使君那複憶揚州，都將二十四橋月，換得西湖十頃秋。』後東坡複自汝移揚，作詩曰：『二十四橋亦何有，換此十頃玻璃風。』用歐公詩也。」苕溪漁隱曰：「儲光羲詩云：『蒲葉日已長，杏花日已滋，老農要看此，貴不違天時。』永叔詩云：『田家何所樂，篷笠日相親，桑條起蠶事，菖葉候耕辰。』用前詩之意而益工也。」

唐子西《語錄》云：「謝固為綿州推官，推官之廨，文忠公生焉，謝作六一堂，求餘賦詩。余雅善東坡，以約辭紀事，冥搜竟夕，僅得句云：『即彼生處所，館之與周旋。』然深有愧於東坡矣。」

卷第三十一.梅聖俞

梅聖俞《隱居詩話》云：「梅堯臣《贈鄰居詩》，有云：『壁隙透燈光，籬根分井口。』徐鉉亦有《喜李少保卜鄰》云：『井泉分地脈，砧杵共秋聲。』此句尤閒遠也。」孔毅夫《雜記》云：「永叔稱聖俞《河豚詩》云：『春洲生荻牙，春岸飛楊花，河豚於此時，貴不數魚蝦。』以謂河豚食柳絮而肥，聖俞破題兩句，便說盡河豚好處。乃永叔褒譽之詞，其實不爾。此魚盛於二月，至柳絮時，魚已過矣。」

《石林詩話》云：「歐公謂河豚出於暮春，食柳絮而肥，殆不然。今浙人食河豚於上元前，江陰最先得，方出時，一尾直千錢，然不多得，非富人大家，預以金啖漁人未易致。二月後，日益多，一尾才百錢耳。柳絮時，人已不食，謂之斑子，或言其腹中生蟲故惡之；而江西人方得食，蓋河豚出於海，初與潮俱上，至春深，其類稍流入於江西，公吉州人，故所知者，江西事而已。」苕溪漁隱曰：「東坡詩云：『竹外桃花三兩枝，春江水暖鴨先知，蔞蒿滿地蘆芽短，正是河豚欲上時。』此正是二月景致，是時河豚已盛矣，但欲上之語，似乎未穩。」

東坡云：「先君與梅二丈游，時軾與子由甚少，未有知者，梅公獨深知之。家有老人泉，公作詩曰：『泉中有老人，隱見不可常。蘇子居其間，飲水樂未央。泉中必有魚，與子日徜徉。泉中苟無魚，子特玩滄浪。歲月不知老，家有雛鳳凰。百鳥戢羽翼，不敢呈文章。去為仲尼嘆，出為盛時祥。方今天子聖，毋滯此泉旁。』聖俞沒今四十年矣。南遷至合浦，見其門人歐陽晦夫出其詩稿數十幅，其《遺晦夫詩》云：『我家無梧桐，安得久留鳳？』晦夫年六十六，尚少餘一歲，然白髮蒼顏略相似，困窮亦不相遠，執手大笑，曰：『聖俞所謂鳳者，豈例皆窮如此乎？』」《東軒筆錄》云：「張堯佐以進士擢第，累官至屯田員外郎，知開州。會其侄女有寵於仁宗，冊為修媛，堯佐遂驟遷擢，一日中除宣徽、節度、景靈、群牧四使。是時，御史唐介上疏，引天寶楊國忠為戒，不報。又與諫官包拯、吳奎等七人論列殿上。既而御史中丞留百官班，欲以廷諍，卒奪堯佐宣徽、景靈兩使，特加介五品服，以旌敢言。未幾，堯佐複除宣徽使，知河陽。唐謂同列曰：『是欲與宣徽而假河陽為名耳，我曹豈可中已邪？』同列依違不前，唐獨爭之不能奪。仁宗諭曰：『差除自是中書。』介遂極言宰相文彥博以燈籠錦媚貴妃而致位宰相，今又以宣徽使結堯佐，請逐彥博而相富弼。又言諫官觀望挾奸，而言涉官掖，語甚切直。仁宗怒，趣召兩府，以疏示之。介猶諍不已。(「猶」字原作空白，今據元本、明鈔本校補。)樞密副使梁適叱介，使下殿。介諍愈切。仁宗大怒，玉音甚厲。眾恐禍出不測。是時，蔡襄修起居注，立殿陛，即進曰：『介誠狂直，然納諫容言，人主之美德，必望全貸。』遂貶春州別駕。翊日，御史中丞王舉正救解之，改為英州別駕。始上怒未已，兩府竊議曰：『必重貶介，則彥博不安；彥博去，即吾屬遞遷矣。』既而果如其料。當是時，梅堯臣作《書竄詩》曰：『皇佑辛卯冬，十月十九日。御史唐子方，危言初造膝。曰朝有巨奸，臣介所憤疾。願條一二事，臣職敢妄率。宰相文彥博，邪行世莫匹。曩時守成都，委曲媚貴暱。銀璫插左貂，窮臘使馳馹。邦媛將誇侈，中金齎十鎰。為我寄使君，奇紋織纖密。遂傾西蜀巧，日夜急鞭抶。紅經緯金縷，排科斗八七。比比雙蓮華，篝燈戴心出。幾日成一端，持行如鬼疾。明年觀上元，被服穩稱質。璨然驚上目，遽爾有薄詰。既聞所從來，佞對似未失。且云奉至尊，於妾豈能必。遂回天子顏，百事容丐乞。臣令得粗陳，狡猾彼非一。偷威與賣利，次第推甲乙。是惟陰猾雄，仁斷宜勇黜。必欲致太平，在列無如弼。弼亦昧平生，況臣不阿屈。臣言天下公，奚以身自恤。君傍有側目，喑啞橫詆叱。指言為罔上，廢汝還蓬蓽。是時白此心，尚不避斧鑕。雖令御魑魅，甘且同飴蜜。既知弗可懼，複以強詞窒。帝聲亦大厲，論奏不容畢。介也容甚閒，猛士膽為慄。立貶嶺外春，速欲為異物。內外官恟恟，陛下呵未息。(「呵未息」原作「何未悉」，今據徐鈔本、明鈔本校改。)即敢救者誰，襄執左右筆。謂此儻不容，盛美有所咈。平明中執法，懷疏又堅述。介言或似狂，百豈無一實。恐傷四海和，幸勿苦倉卒。亟許遷英山，衢路猶嗟咄。翊日宣白麻，稱快口盈溢。阿附連諫官，去若懷絮虱。其間因獲利，竊笑等蚌鶩。(「蚌」原作「蛇」，今據徐鈔本、明鈔本校改。)英州五千里，瘦馬行。毒蛇噴曉霧，晝與嵐氣沒。妻孥不同途，風浪過蛟窟。存亡未可知，雨館愁傷骨。飢僕時後先，隨猿拾橡慄。粵林多蔽天，黃甘雜丹橘。萬室通釀酤，撫遠無禁律。醉去不須錢，醒來弄鳴瑟。山水仍奇怪，已可消憂鬱。莫作楚大夫，懷沙自沉汨。西漢梅子真，出為吳市卒。市卒且不慚，況茲別乘秩。』始堯臣作此詩，不敢示人，及歐陽修為編其集，時有嫌避，又削去此詩，是以少人知者，故今全錄焉。」

《緗素雜記》云：「鄭谷與僧齊己、黃損等共定今體詩格云：『凡詩用韻有數格：一曰葫蘆，一曰轆轤，一曰進退。葫蘆韻者，先二後四；轆轤韻者，雙出雙入；進退韻者，一進一退。失此則繆矣。』余按《倦游雜錄》載唐介為台官，廷疏宰相之失，仁廟怒，謫英州別駕。朝中士大夫以詩送行者頗眾，獨李師中待制一篇為人傳誦，詩曰：『孤忠自許眾不與，獨立敢言人所難。去國一身輕似葉，高名千古重於山。並游英俊顏何厚，未死奸諛骨已寒。天為吾君扶社稷，肯教夫子不生還。』此正所謂進退韻格也。按《韻略》難字第二十五，山字第二十七，寒字又在二十五，而還字又在二十七，一進一退，誠合體格，豈率爾而為之哉。近閱《冷齋夜話》載當時唐、李對答語言，乃以此詩為落韻詩。蓋渠伊不見鄭谷所定詩格有進退之說，而妄為雲雲也。」《東軒筆錄》云：「唐介始彈張堯佐，諫官皆上疏，及彈文彥博，則吳奎畏縮不前，當時謂拽動陣腳。及唐爭論於上前，遂並及奎之背約，執政又黜奎，而文潞公益不安，遂罷政事。時李師中詩送唐，有『並游英俊顏何厚，未死奸諛骨巳寒』之句，為奎發也。」

《後山詩話》云：「周盤龍以武功為散騎常侍，齊武帝戲之曰；『貂嬋何如兜鍪？』對曰：『貂嬋生於兜鍪。』外大父穎公罷相，建節出帥太原，其詩曰：『兜鍪卻自貂嬋出，敢用前言戲武夫。』李待制師中以相業自任，嘗帥秦，以事去，其詩曰：『兜鍪不勝任，猶可冠貂嬋。』」《隱居詩話》云：「楚州有官奴王英英，善筆札，學顏魯公體，蔡襄頃教以筆法，晚年作大字甚佳。梅堯臣贈之詩曰：『山陽女子大字書，不學常流事梳洗。親傳筆法中郎孫，妙畫蠶頭魯公體。』英英貌甚陋，故有『不事梳洗』之句，中郎孫，君謨也。」

王直方《詩話》云：「山谷嘗稱聖俞『聲喧釜豆裂，(「豆」原作「且」，今據宋本校改。)點疾盎繭立』之句，謂追古作者，陳無己喜聖俞詩，獨誦其兩句云：『胡地馬牛歸隴底，漢人煙火起湟中。』」苕溪漁隱曰：「《臨川集》荊公《次韻元厚之平戎慶捷詩》，即是此兩句，王直方稱陳無己喜聖俞詩，獨誦此兩句。餘遍閱《宛陵集》無此兩句，乃直方之誤。」

《西清詩話》云：「晏元獻守汝陰，梅聖俞往見之，將行，公置酒潁河上，因言古人章句中全用平聲，制字穩帖，如『枯桑知天風』是也，恨未見側字詩。聖俞既引舟，遂作五側體寄公云：『月出斷岸口，影照別舸背。且獨與婦飲，頗勝俗客對。月漸上我席，暝色亦稍退。豈必在秉燭，此景已可愛。』」

王直方《詩話》云：「聖俞在禮部考校時，《和歐公春雪詩》云：『有夢皆蝴蝶，逢袍只紵麻。』諸人不複措手，蓋韻惡而能用事如此可貴也。」苕溪漁隱曰：「余閱《宛陵集》，聖俞此《雪詩》，即非和歐公韻，乃是唱首，此詩聖俞自注云：『聞永叔謂子華曰：明日聖俞若無詩，修輸一杯酒。』歐公集中亦有《和聖俞春雪詩》，皆在禮部時唱和，以此可見矣。王直方不切審細，遂妄有韻惡而能用事之語，蓋其《詩話》中似此者甚眾，吾故辨証之。」《隱居詩話》云：「馬遵謫守宣州，及其去也，郡僚軍民爭欲駐留，至以鐵鎖絕江。遵於餞筵倚醉，令官妓剝榧實而食，眷眷若留連狀，又以所乘驄馬寄聖俞家，郡人皆不疑其去也。遵夜使人絕鎖解舟，以水沃櫨牙，使之不鳴，逮曉，舟去遠矣。聖俞寄遵詩云：『三更醉下陵陽峰，仙舟注上去無蹤，杈牙鐵鎖漫橫絕，櫨濕不驚潭底龍。斷腸吳姬指如筍，欲剝玉榧將何從。短翎水鴨飛不遠，那經細雨山重重。卻顧舊埒病驄馬，塵沙歷盡空龍鐘。』」

《隱居詩話》云：「呂士隆知宣州，好以事笞官妓，妓皆欲逃去而未得也。會杭州有一妓到宣，其色藝可取，士隆喜之，留之使不去。一日，郡妓複犯小過，士隆又欲笞之，妓泣訴曰：『某不敢辭罪，但恐杭妓不能安也。』士隆愍而舍之。聖俞因作《莫打鴨》一篇云：『莫打鴨，打鴨驚鴛鴦。鴛鴦新向池北落，不比孤洲老禿鶬。禿鶬尚欲遠飛去，何況鴛鴦羽翼長。』蓋謂此也。」

卷第三十二.蘇子美.石曼卿

蘇子美

《東軒筆錄》云：「蘇子美謫居吳中，欲游丹陽，潘師旦深不欲其來，宣言於人欲拒之，子美作《水調歌頭》，有『擬借寒潭垂釣，又恐沙鷗猜我，不肯傍青綸』之句，為是也。」

《遯齋閒覽》云：「李太白詩『清風明月不用一錢買』，歐陽文忠《題子美滄浪亭詩》乃云：『清風明月本無價，可惜只賣四萬錢。』二人者致詞雖異，然皆善談風月者也。」

苕溪漁隱曰：「子美《獨步滄浪亭絕句》云：『花枝低欹草生迷，不可騎往步是宜，時時攜酒只獨往，醉倒唯有春風知。』真能道幽獨閒放之趣也。」

《石林詩話》云：「姑蘇州學之南，積水彌數十頃，傍有小山，高下曲折相望，蓋錢氏時廣陵王所作，既積土為山，因以為池瀦水，瑞光寺即其宅，而此其別圃也。慶歷間，子美謫廢，以四十千得之為居，旁水作亭曰滄浪，歐公詩所謂『清風明月本無價，可惜只賣四萬錢』者也。子美既死，其孤不能保，遂屢易主，今為章子厚家所有，廣其故地為大閣，又為堂山上，亭北跨水，複有山名洞山，章氏並得之；既除地，發其下皆嵌空大石，又得千餘樹，亦廣陵時所藏，益以增累其隙，兩山相對，遂為一時雄觀，土地各有所歸也。」

王直方《詩話》云：「子美嘗作《春睡詩》云：『身如蟬蛻一榻上，夢似楊花千里飛。』歐公見之驚曰：『子美可念。』未幾果卒。」

《隱居詩話》云：「蘇子美以詩得名，學書亦飄逸，然其詩以奔放豪健為志；梅堯臣亦能詩，雖乏高致，而平淡有工，世謂之蘇、梅，其實正相反也。子美嘗自嘆曰：『平生作詩被人比梅堯臣，寫字比周越，良可笑也。』周越為尚書郎，在天聖、景佑間，以書得名，輕俗不近古，無足取也。」

東坡云：「舊讀子美《六和寺詩》：『沿橋待金鯽，競日獨遲留。』初不喻此語，及倅錢塘，乃知寺後池中有此魚如金色也。昨日複游池上，投餅餌久之，乃略出，不食，複入，不可複見。自子美作詩，至今四十餘年，子美已有遲留之語，苟非難進易退，而不妄食，安能如此壽邪？」《西清詩話》云：「丹陽焦山斷崖有《瘞鶴銘》，或傳為王逸少，自晉迄唐，論書者未嘗及之，而碑言華陽真逸撰，歐公《集古》跋云：顧況道號。子美詩云：『山陰不見《換鵝經》，京口空傳《瘞鶴銘》。』真作右軍書矣。余讀《道藏陶隱居外傳》：『號華陽真人，晚號華陽真逸。』道書言華陽金壇之地，第八洞天東北門，俱潤州境也。丹陽與茅山地相犬牙，又三茅陶故居，則《瘞鶴銘》為隱居不疑。」

《西清詩話》云：「薛許昌《答書生贈詩》云：『百首如一首，卷初如卷終。』譏其不能變態也。大抵屑屑較量屬句平勻，不免氣骨寒局。殊不知詩家要當有情致，抑揚高下，使氣宏拔，快字凌紙；又用事皆破觚為圜，銼剛成柔，始為有功者，昔人所謂縛虎手也。如子美《窮居和長安帥葉清臣見寄》：『王帳夜岩兵似水，茅齋春靜草如煙。』東坡嘗作詩：『天邊鴻鵠不易得，便令作對隨家雞。』又有『坐駈猛虎如群羊』之句，真佳語也。」

王直方《詩話》云：「山谷愛子美絕句云：『春陰垂野草青青，時有幽花一樹明，晚泊孤舟古祠下，滿川風雨看潮生。』山谷累書此詩，或真草與大字。」

石曼卿東坡云：「詩人有寫物之功，『桑之未落，其葉沃若』，他木不可以當此。林逋《梅花詩》：『疏影橫斜水清淺，暗香浮動月黃昏』，決非桃李詩。皮日休《白蓮詩》：『無情有恨何人見，月冷風清欲墮時』，決非紅蓮詩。此乃寫物之功。若石曼卿《紅梅詩》：『認桃無綠葉，辨杏有青枝。』此至陋語，蓋村學中體也。」

苕溪漁隱曰：「裴璘《詠白牡丹詩》云：『長安豪貴惜春殘，爭賞先開紫牡丹，別有玉杯承露冷，無人起就月中看。』時稱絕唱。以餘觀之，語句凡近，不若胡武平《詠白牡丹詩》云：『璧堂月冷難成寐，翠幄風多不奈寒。』其語意清勝，過裴璘遠矣。如皮日休《詠白蓮詩》云：『無情有恨何人見，月冷風清欲墮時，』若移作詠白牡丹詩，有何不可，彌更親切耳。曼卿《詠小桃二絕句》云：『生色深紅綬帶長，宮簾寒在井欄香。母家升上瑤池品，先得春風一面妝。』『本分桃花寒食前，小桃長是上春天。二喬二趙俱傾國，女弟嬌強意自先。』其模寫命意，豈不佳哉？」《隱居詩話》云：「石延年長韻律詩善敘事，其它無大好處，《籌筆驛》、《銅雀台》、《留侯廟詩》，為一集之冠。五言小詩，如『海雲含雨重，江樹帶蟬疏』，『平蕪遠更綠，斜日寒無暉』者，幾矣。白居易亦善作長韻敘事詩，但格制不高，局於淺切，又不能更風操，雖眾篇之意，只如一篇，故使人讀而易厭也。」

王直方《詩話》云：「曼卿以書名世，然大字愈妙，嘗讀龜山寺三佛名榜，最為雄偉。張文潛有詩云：『煌煌三佛榜，鐵貫金石鈕。開張宮室正，渾實山嶽厚。井水駭龍跧，蟻封觀驥驟。』真能道盡其妙處。」

《桐江詩話》云：「曼卿一日春初，見階砌初生之草，其屈如鉤，而顏色未變，因得一句云：『草屈金鉤綠未回』，遂作《早春詩》一篇，旬日方足成，曰：『簷垂冰箸晴先滴，草屈金鉤綠未回』，其不逮先得之句遠甚，始知詩人一篇之中，率是先得一聯或一句，其最警拔者是也。」

《西清詩話》云：「曼卿官冊府時，五鼓趨朝，見二舉子系邏舍，望曼卿號呼請救，因駐馬召卒長問之，曰：『昨夕裏閈間有納婦者，二子穴隙以窺，夜分乃被執。』曼卿力為揮解，卒長勉從之，二子叩頭拜於馬前。曼卿按轡口占絕句詩調之云：『司空憐汝汝須知，月下敲門更有誰，叵耐一雙窮相眼，得便宜是落便宜。』」

王直方《詩話》云：「或有稱《詠松》句云『影搖千尺龍蛇動，聲撼半天風雨寒』者，一僧在坐曰：『未若雲影亂鋪地，濤聲寒在空。』或以語聖俞，聖俞曰：『言簡而意不遺，當以僧語為優。』」

《雞肋集》云：「曼卿以天聖四年來令金山，故詩為此邑人作者多，如《題張氏園亭詩》云：『樂意相關禽對語，生香不斷樹交花』，尤為佳句。」

卷第三十三.半山老人一

半山老人一

《漫叟詩話》云：「荊公定林後詩，精深華妙，非少作之比。嘗作《歲晚》詩云：『月映林塘靜，風涵笑語涼，俯窺憐淨綠，小立佇幽香，攜幼尋新的，扶衰上野航，延綠久未已，歲晚惜流光。』自以比謝靈運，議者亦以為然。」

《後山詩話》云：「魯直謂荊公之詩，莫年方妙，然格高而體下，如云：『似聞青秧底，複作龜兆坼』，乃前人所未道。又云：『扶輿度陽焰，窈窕一川花』，雖前人亦未易道也。然學三謝失於巧耳。」

王直方《詩話》云：「陳無己言山谷最愛介甫『扶輿度陽焰，窈窕一川花』，謂包含數個意。」

《石林詩話》云：「蔡天啟言荊公每稱老杜『鉤簾宿鷺起，丸藥流鶯轉』之句，以為用意高峭，五字之模楷。他日，公作詩得『青山捫虱坐，黃鳥挾書眠』，自謂不減杜詩，以為得意。然不能舉全篇。餘頃嘗以語薛肇明，肇明時被旨編公集，遍求之，終莫之得。或云公但得此一聯，未嘗成章也。」

《冷齋夜話》云：「荊公在鐘山，有一道士來訪，因與棋，輒作數語曰：『彼亦不敢先，此亦不敢先，惟其不敢先，是以無所爭；惟其無所爭，故能入於不死不生。』荊公笑曰：『此持棋隱語也。』」

《遯齋閒覽》云：「或傳一詩謎云：『佳人佯醉索人扶，露出胸前白雪膚，走入繡幃尋不見，任他風雨滿江湖。』乃賈島、李白、羅隱、潘閬四詩人名也，云是荊公所作。」苕溪漁隱曰：「世傳霞頭隱語是半山老人作，云：『生在色界中，不染色界塵，一朝解纏縛，見性自分明。』」(徐鈔本、明鈔本此下有「霞頭即染物號頭也」八字。)

《夷堅志》云：「元佑間士大夫好事者，取達官姓名為詩謎，如『長空雪霽見虹霓，行盡天涯遇帝畿，天子手中執玉簡，秀才不肯著麻衣』，謂韓絳、馮京、王圭、曾布也。又取古人名而傳以今事，如『人人皆戴子瞻帽，君實新來轉一官，門狀送還王介甫，潞公身上不曾寒』，謂仲長統、司馬遷、謝安石、溫彥博也。」

《遯齋閒覽》云：「荊公棋品殊下，每與人對局，未嘗致思，隨手疾應，覺其勢將敗，便斂之，謂人曰：『本圖適性忘慮，反苦思勞神，不如且已。』與葉致遠敵手，嘗《贈致遠詩》云：『垂成忽破壞，中斷俄連接。』是知公棋不甚高。又云：『諱輸寧斷頭，悔誤仍搏頰。』是又未能忘情於一時之得喪也。」苕溪漁隱曰：「介甫有《絕句》云：『莫將戲事擾真情，且可隨緣道我贏，戰罷兩奩收黑白，一枰何處有虧成。』觀此詩，則圖適性忘慮之語，信有証矣。若魯直於棋則不然，如『心似蛛絲游碧落，身如蜩甲化枯枝』，則苦思忘形，較勝負於一著，與介甫措意異矣。」

《僧寶傳》云：「浮山法遠禪師，歐公聞其奇逸，造其室，未有以異之。與客棋，遠坐其傍，歐公收局，請遠因棋說法，乃鳴鼓升坐，曰：『若論此事，如兩家著棋相似，何謂也？敵手知音，當機不讓，若是綴五饒三，又通一路始得。有一般底，只解閉門作活，不會奪角衝關，硬節與虎口齊彰，局破後徒勞連斡；所以道肥邊易得，瘦肚難求，思行則往往失粘，心粗則時時頭撞，(「頭」明鈔本作「頂」。)休誇國手，謾說神仙。贏局輸籌即不問，且道黑白未分時，一著落在甚麼處？』良久云：『從前十九路，迷悟幾多人。』歐公嘉嘆久之。」

東坡云：「南岳李岩老好睡，眾人貪飽下棋，岩老輒就枕，閱數局，乃一展轉，云：『我始一局，君幾局矣。』東坡曰：『岩老常用四腳棋盤，著一色黑子，昔與邊韶敵手，今被陳摶饒先著，時自有輸贏，著了並無一物。』歐公詩云：『夜涼吹笛千山月，路暗迷人百種花，棋罷不知人換世，酒闌無奈客思家。』殆類是也。」《歸田錄》云：「真宗朝歲歲賞花鉤魚，群臣應制。嘗一歲臨池，久之而御釣不食，丁晉公謂《應制詩》云：『鶯驚鳳輦穿花去，魚畏龍顏上釣遲。』真宗稱賞，群臣自以為不及。」

《西清詩話》云：「仁廟嘉佑中，開賞花釣魚燕，介甫以知制誥預末坐，帝出詩示群臣，次第屬和，末至介甫，日將夕矣，亟欲奏御，得披香殿字，未有對，時鄭毅夫獬接席，顧介甫曰：『宜對太液池。』故其詩有云：『披香殿上留朱輦，太液池邊送玉杯。』翌日都下盛傳王舍人竊柳詞：『太液波翻披香簾卷。』介甫頗銜之。」

王直方《詩話》云：「荊公有詩云：『端能過我論奇字，亦複令君見異書。』而東坡亦嘗云：『未許中郎得異書，且共揚雄說奇字。』陳無己又以『奇字』對『秘方』。」

《東軒筆錄》云：「王介性輕率，語言無倫，時人以為心風，與荊公舊交，熙寧中自省判出守湖州，荊公作詩送之曰：『吳興太守美如何，柳惲詩才未足多，遙想郡人迎下簷，白蘋洲上起蒼波。』其意以水值風即起波也。介諭其意，遂和十篇，盛氣而誦於荊公，其一曰：『吳興太守美如何，太守從來惡祝鮀，生若不為上柱國，死時猶合代閻羅。』荊公笑曰：『閻羅見闕速赴任。』」《石林詩話》云：「王介字中甫，衢州人，博學善譏謔，嘗舉制科不中，與荊公游甚歡，然未嘗降意少相下。熙寧初，荊公以翰林學士被召，前此屢召不起，至是始受命，介以詩寄云：『草廬三顧動春蟄，蕙帳一空生曉寒。』蓋有所諷。荊公得之大笑。它日作詩，有『丈夫出處非無意，猿鶴從來自不知』之句。蓋為介發也。」

蘇子由云：「今州縣之間，隨其大小，皆有富民，此理勢之所必至，所謂物之不齊，物之情也。然州縣賴之以為強，國家恃之以為固，非所當憂，非所當去也。能使富民安其富而不橫，貧民安其貧而不匱，貧富相恃，以為長久，而天下定矣。介甫不忍貧民，而深疾富民，志欲破富民以惠貧民，不知其不可也。方其未得志也，為兼並之詩，其詩曰：『三代子百姓，公私無異財。人主擅操柄，如天持斗魁。賦予皆自我，兼並乃奸回。奸回法有誅，勢亦無自來。後世始倒持，黔首遂難裁。秦王不知此，更築懷清台。禮義日以媮，聖經久煙埃。法尚有存者，欲言時所咍。俗吏不知方，掊克乃為才。俗儒不知變，兼並可無摧。利孔至百出，小人私闔開。有司與之爭，民愈可憐哉。』及其得志，專以此為事，設青苗法以奪富民之利，民無貧富，兩稅之外，皆重出息十二，吏緣為奸至倍息，公私皆病矣。呂惠卿繼之以手實之法，私家一毫以上，皆籍於官。民知有奪取之心，至於賣田殺牛，以避其禍。朝廷覺其不可，中止不行，僅免於亂。然其徒世守其學，刻下媚上，謂之享上，有一不享上，皆廢不用，至於今日，民遂大病。原其禍出於此詩，蓋昔之詩病，未有若此酷者也。」

王直方《詩話》云：「《送吳仲庶守潭詩》云：『自古楚有材，醽醁多美酒，不知樽前客，更得賈生否。』蓋賈誼初為河南吳公召置門下，而後謫長沙，其用事之精如此。」苕溪漁隱曰：「《上元戲劉貢甫詩》云：『不知太一游何處，定把青藜獨照公。』此詩用事亦精切。劉向校書天祿閣，夜有老人著黃衣，植青藜杖，叩閣而進。向請問姓名。『我是太一之精，天帝聞卯金之子有博學者，下而觀焉。』乃出懷中竹牒授之。見王子年《拾遺》。此事既與貢甫同姓，又貢甫時在館閣也。」

《冷齋夜話》云：「山谷嘗言天下清景，初不擇貴賤賢愚而與之。然吾特疑端為我輩設，荊公在鐘山，官床與客夜坐，作詩云：『殘生傷性老躭書，年少東來複起予，各據槁梧同不寐，偶然聞雨落階除。』東坡《宿餘杭山寺詩》云：『暮鼓朝鐘自擊撞，閉門欹枕對殘釭，白灰旋撥通紅火，臥聽蕭蕭雪打窗。』人以山谷之言為確論。」山谷云：「嘗見荊公於金陵，因問丞相近有何詩，荊公指壁上所題兩句『一水護田將綠繞，兩山排闥送青來』，此近所作也。」《冷齋夜話》云：「唐詩有曰：『長因送人處，憶得別家時。』又曰：『舊國別多日，故人無少年。』而荊公、東坡用其意，作古今不經人道語。荊公詩曰：『木末北山煙冉冉，草根南澗水泠泠，繰成白雪桑重綠，割盡黃雲稻正青。』東坡曰：『春畦雨過羅紈膩，夏壟風來餅餌香。』如《華嚴經》：『舉果知因，譬如蓮花，方其吐花，而果具蕊中。』造語之工，至於荊公、山谷、東坡，盡古今之變。荊公『江月轉空為白晝，嶺雲分晚作黃昏。』又曰：『一水護田將綠繞，兩山排闥送青來。』東坡《海棠詩》曰：『只恐夜深花睡去，高燒紅燭照新妝。』又曰：『我攜此石歸，袖中有東海。』山谷曰：『此詩謂之句中眼，學者不知此妙，韻終不勝。』」

《石林詩話》云：「荊公詩用法甚嚴，尤精於對偶，嘗云：『用漢人語，止可以漢人語對，若參以異代語，便不相類。』如『一水護田將綠繞，兩山排闥送青來』之類，皆漢人語也，此法惟公用之，不覺拘窘卑凡，如《周顒宅作》『阿蘭若婁約，身歸窣堵波。』皆以梵語對梵語，亦此類。嘗有人面稱公詩，『自喜田園歸五柳，最嫌尸祝擾庚桑』之句，以為的對。公笑曰：『君但知柳對桑為的，然庚亦自是數，蓋以十干數之也。』」

蔡寬夫《詩話》云：「荊公居鐘山，(「鐘」原作「中」，今據徐鈔本、明鈔本校改。)一日晝寢，夢有服古衣冠相過者，貌偉甚，曰：『我桀也，與公論治道。』反複百餘語，不相下。公既覺，猶汗流被體，若作氣劇，因笑語客曰：『吾習氣尚若是乎。』乃作小詩識之，有『堯桀是非猶入夢，因知餘習未能忘』之句。」

苕溪漁隱曰：「介甫居金陵，作《謝安墩絕句》云：『我名公字偶相同，我屋公墩在眼中，公去我來墩屬我，不應墩姓尚隨公。』或云：『介甫性好與人爭，在廟堂則與諸公爭新法，歸山林則與謝安爭墩。』此亦善謔也。」

卷第三十四.半山老人二

半山老人二

《遯齋閒覽》云：「莆陽通應子魚，名著天下，蓋其地有通應侯廟，廟前有港，港中之魚最佳。今人必求其大可容印者，謂之通印子魚。故荊公亦有詩云：『長魚俎上通三印。』此傳聞之訛也。」

苕溪漁隱曰：「韓子蒼《謝泉州連使君寄子魚絕句》曰：『驛騎持書自海傍，開籃剩喜子魚香，紅螺紫蛤俱羞避，獨許渠儂近酒觴。』子魚味咸，止可啖水飯，若作酒品之物，殊無風味，子蒼之言誤矣。」

《澠水燕談錄》云：「荊公之時，學者得出其門，自以為榮，一被稱與，往往名重天下。公之治經，尤尚解字，末流務為新奇，浸成穿鑿。朝廷患之，詔學者兼用舊傳注，不專治《新經》，禁援引《字解》。於是學者皆變所學，至有著書以詆公之學者。又諱稱公門人。故張蕓叟為挽詞曰：『今日江湖從學者，人人諱道是門生。』盛傳士林。及後詔公配享神廟，贈官賜謚，俾學者複治《新經》，用《字解》。昔之學者，稍稍複稱公門人。有無名子改蕓叟詩卒章云：『人人卻道是門生。』」

張文潛云：「余自金陵月堂謁蔣帝祠，初出北門，始辨色，行平野中，時暮春，人家桃李未謝，西望城壁，壕水或絕或流，多鵁鶄白鷺，迤邐近山，風物天秀，如行錦繡圖畫中。舊讀荊公詩，多稱蔣山景物，信不誣也。」

《遯齋閒覽》云：「唐人詩：『濃綠萬枝紅一點，動人春色不須多。』不記作者名氏。鄧元孚曾見介甫親書此兩句於所持扇上，或以為介甫自作，非也。」

王直方《詩話》云：「荊公作內相時，翰苑中有石榴一叢，枝葉甚茂，但只發一花，故荊公題此詩，餘每以不見全篇為恨。」二說未知孰是。

《石林詩話》云：「荊公少以意氣自許，故詩語為其所向，不複更為涵蓄，如『天下蒼生待霖雨，不知龍向此中蟠。』又『濃綠萬枝紅一點，動人春色不須多。』又『平治險穢非無力，潤澤焦枯是有才』之類，皆直道其胸中事。後為群牧判官，從宋次道盡假唐人詩集，博觀而約取，晚年始盡深婉不迫之趣。乃知文字雖工拙有定限，然必視其幼壯，雖公方其未至亦不能力強而遽至也。」《高齋詩話》云：「荊公《題金陵此君亭詩》云：『誰憐直節生來瘦，自許高才老更剛。』賓客每對公稱頌此句，公輒顰蹙不樂。晚年與平甫坐亭上，視詩牌曰：『少時作此題榜，一傳不可追改。大抵少年題詩，可以為戒。』平甫曰：『此揚子云所以悔其少作也。』」

洪駒父《詩話》云：「荊公詩：『窗明兩不借。』按史游《急就章》云：『裳韋不借為牧人。』顏師古注云：『不借，小屨也，以麻為之，其賤易得，人人各自有，不須假借，因而為言。』又出揚雄《方言》，亦曰：『麻履謂之不借。』惟崔豹《古今注》云：『不借，草屨也。』」

《漫叟詩話》云：「荊公嘗在歐公坐上賦《虎圖》，眾客未落筆，而荊公章已就，歐公亟取讀之，為之擊節稱嘆，坐客閣筆不敢作。」苕溪漁隱曰：「《西清詩話》中亦載此事，云此乃體杜甫《畫鶻行》，以紓急解紛耳。吾今具載二詩，讀者當有以辨之。荊公《虎圖詩》云：『壯哉非羆亦非貙，目光夾鏡當坐隅。橫行妥尾不畏逐，顧盼欲去仍躊躇。卒然一見心欲動，熟視稍稍摩其須。固知畫者巧為此，此物安肯來庭除？想當盤礡欲畫時，睥睨眾史如庸奴。神閒意定始一掃，功與造化論錙銖。悲風颯颯吹黃蘆，上有寒雀驚相呼。槎牙死樹鳴老烏，向之俛噣如哺雛。山牆野壁黃昏後，馮婦遙看亦下車。』杜甫《畫鶻行》云：『高堂見老鶻，颯爽動秋骨。初驚無拘攣，何得立突兀。乃知畫師妙，功刮造化窟。寫此神俊姿，充君眼中物。烏鵲滿樛技，軒然恐其出。側腦看青霄，寧為眾禽設。長翮如刀劍，人寰可超越，乾坤空崢嶸，粉墨且蕭瑟。緬思雲沙際，自有煙霧質。吾今意何傷，顧步獨紆鬱。』」

《隱居詩話》云：「熙寧庚戌冬，王荊公安石自參知政事拜相，是日，官僚造門奔賀者，相屬於路，公以未謝，皆不見之。獨與餘坐於西廡之小閣，荊公語次，忽顰蹙久之，取筆書窗曰：『霜筠雪竹鐘山寺，投老歸歟寄此生。』放筆揖餘而入。元豐癸亥，公已謝事為會靈觀使，居金陵白下門外。余謁公，公欣然邀餘，同游鐘山，憩法雲寺，偶坐於僧房。是時，正當霜雪，而虛窗松竹，皆如詩中之景，餘因述昔日題窗，並誦此詩，公憮然曰：『有是乎。』領略微笑而已。」

《高齋詩話》云：「舒州三祖山金牛洞山水聞於天下，荊公嘗題詩云：『水冷冷而北五，山靡靡以旁圍，(「以」原作「而」，今據宋本校改。)欲窮源而不得，竟悵望以空歸。』後人鑿山刊木，浸失山水之勝，非公題詩時比也。魯直效公題六言云：『司命無心播物，祖師有記傳衣，白雲橫而不度，高鳥倦而猶飛。』識者云：『語雖奇，亦不及荊公之自然也。』」

王直方《詩話》云：「李希聲言荊公罷政事時，居於州東劉相宅，於書院小廳題『當時諸葛成何事，只合終身作臥龍』數十處。」苕溪漁隱曰：「此乃薛能詩：『山屐經過滿徑蹤，隔溪遙見夕陽舂，當時諸葛成何事，只合終身作臥龍。』《唐百家詩選》中有之，或云荊公詩，非也。」王直方《詩話》云：「荊公集中有《落星寺詩》，其末云：『勝概惟詩可收拾，不才羞作等閒來。』落星寺在彭蠡湖中，劉咸臨嘗親見寺僧，言幼時目睹閩中章傳道作此詩，其前六句皆同，其末云：『勝概詩人盡收拾，可憐蘇石不曾來。』蘇、石謂子美、曼卿也。後人愛其詩者，改末句作荊公詩傳之，遂使一篇之意不完，其體與荊公所作詩亦不類。」苕溪漁隱曰：「直方所言非也。餘細觀此詩，句語體格，真是荊公作，餘人豈能道此。今具載全篇，識者必能辨之。詩云：『窣雲台殿起崔嵬，萬里長江一酒杯。(「酒杯」原作「杯酒」，今據宋本乙正。)坐見山川吞日月，杳無車馬送塵埃。雁飛雲路聲低過，客近天門夢易回。勝概惟詩可收拾，不才羞作等閒來。』」

《冷齋夜話》云：「荊公言：前輩詩『風定花猶落』，靜中見動意，『鳥鳴山更幽』，動中見靜意。山谷云：『此老論詩，不失解經旨趣，亦可怪耳。』唐人詩有曰『海月生殘夜，江春入暮年』者，置早意於殘晚中。又曰『驚蟬移別樹，鬥雀墮閒庭』者，置靜意於喧動中。東坡作《眉子研詩》：『君不見成都畫手開十眉，橫雲卻月爭新奇，游人指點小顰處，中有漁陽胡馬嘶。』用此微意也。」

《遯齋閒覽》云：「唐人《題西山寺》詩云：『終古礙新月，半江無夕陽。』人謂冠絕古今，以其盡得西山之景趣也。今山寺留題者亦多，而絕少佳句，惟『寺影中流見，鐘聲兩岸聞』，又『天多剩得月，地少不生塵』，最為人傳誦，要亦未為至工；若用之於落星寺，有何不可乎？熙寧中，荊公有句云：『天末海門橫北固，煙中沙岸似西興。』尤為中的。」

《西清詩話》云：「荊公云：『李漢豈知韓退之，緝其文，不擇美惡，有不可以示子孫者，況垂世乎？』以此語門弟子，意有在焉。其文迄無善本，如『春殘葉密花枝少，睡起茶多酒盞疏』，『吾皇英睿超光武，上將威名得隗囂』，皆王元之詩也。《金陵獨酌》：『西江雪浪來天際』，《寄劉原甫》：『翰林放逐蓬萊殿』，皆王君玉詩也。『臨津艷艷花千樹』，『天末海門橫北固』，『不知朱戶鎖嬋娟』，皆王平甫詩也。」苕溪漁隱曰：「《遯齋閒覽》以『天末海門橫北固，煙中沙岸似西興』之句，為荊公《題金山寺詩》，尤為中的。王直方《詩話》以『臨津艷艷花千樹，夾徑斜斜柳數行，卻憶金明池上路，紅裙爭看綠衣郎』之句，仍載永叔戲介甫曰：『謹厚者亦複為之邪？』以二說考之，則《西清詩話》以為元之、平甫詩，恐誤也。」

《冷齋夜話》云：「荊公詩曰：『道人北山來，問松我東崗，舉手指屋脊，云今如許長。』今誤作『問松栽東崗』。王元之詩云：『春殘葉密花枝少，睡起茶親酒盞疏。』今誤作『睡起茶多酒盞疏』。」

《西清詩話》云：「歐公嘉佑中，見王荊公詩：『黃昏風雨暝園林，殘菊飄零滿地金。』笑曰：『百花盡落，獨菊枝上枯耳。』因戲曰：『秋英不比春花落，為報詩人子細看。』荊公聞之曰：『是豈不知《楚詞》夕餐秋菊之落英，歐陽九不學之過也。』」

《高齋詩話》云：「荊公此詩，子瞻跋云：『秋英不比春花落，說與詩人子細看。』蓋為菊無落英故也。荊公云：『蘇子瞻讀《楚詞》不熟耳。』予以謂屈平『餐秋菊之落英』，大概言花衰謝之意，若『飄零滿地金』，則過矣。東坡既以落英為非，則屈原豈亦謬誤乎？坡在海南《謝人寄酒詩》有云：『漫繞東籬嗅落英』，又何也。」苕溪漁隱曰：「『秋英不比春花落，為報詩人子細看。』此是兩句詩，餘於《六一居士全集》及《東坡前後集》，遍尋並無之，不知《西清》、《高齋》何從得此二句詩，互有譏議，亦疑其不審也。」

卷第三十五.半山老人三

半山老人三

《漫叟詩話》云：「荊公詩：『紅梨無葉庇花身，黃菊分香委路塵，歲晚蒼官才自保，日高青女尚橫陳。』蒼官事見唐刺史樊宗師所作《絳守居園亭記》，中云：『蒼官青士權列與槐朋友。』橫陳事見宋玉《風賦》，云：『橫自陳兮君之前。』若《楞嚴經》所謂『於橫陳時，味如嚼蠟。』乃房融筆，用其語也。」

《冷齋夜話》云：「『木落岡巒因自獻，水歸洲渚得橫陳。』(「洲」原作「舟」，今據元本、徐鈔本、明鈔本校改。)山谷謂餘曰：『自獻橫陳見相如賦，荊公不應用耳。』予以《楞嚴經》語對之。山谷云：『荊公暮年作小詩，雅麗精絕，脫去流俗，每諷味之，便覺沆瀣生牙頰間。』」苕溪漁隱曰：「荊公小詩，如『南浦隨花去，回舟路已迷，暗香無覓處，日落畫橋西。』『染云為柳葉，剪水作梨花，不是春風巧，何綠見歲華。』『簷日陰陰轉，床風細細吹，翛然殘午夢，何許一黃鸝。』『蒲葉清淺水，杏花和暖風，地偏緣底綠，人老為誰紅。』『愛此江邊好，留連至日斜，眠分黃犢草，坐占白鷗沙。』『日淨山如染，風喧草欲熏，梅殘數點雪，麥漲一川云。』觀此數詩，真可使人一唱而三嘆也。」《西清詩話》云：「熙寧初，張掞以二府初成，作詩賀荊公，公和曰：『功謝蕭規漸漢第，恩從隗始詫燕台。』以示陸農師，農師曰：『蕭規曹隨，高帝論功，蕭何第一，皆摭故實；而請從隗始，初無恩字。』公笑曰：『子善問也。韓退之《鬥雞聯句》：感恩慚隗始，若無據，豈當對功字也。』乃知前人以用事一字偏枯，為倒置眉目，返易巾裳，蓋謹之如此。」苕溪漁隱曰：「荊公《春日絕句》云：『春風過柳綠如繰，晴日蒸紅出小桃。』余嘗疑蒸紅必所有據，後讀退之《桃源圖詩》云：『種桃處處惟開花，川原遠近蒸紅霞。』蓋出此也。」

《石林詩話》云：「京師職事官，舊皆無公廨，雖宰相執政官，亦僦舍而居。每遇出省，或有中批外奏急速文字，則省吏遍持於私第呈押，既稽緩，又多漏洩。元豐初，始建東西二府於右掖門之前，每府相對為四位，俗謂之八位。裕陵幸尚書省回，嘗特臨幸駐輦，環視久之。時張侍郎文裕以詩慶宰執，元參政厚之和云：『黃閣勢連雙鳳闕，紫樞光直右銀台。』蓋東府與西闕角相近，西府正直右掖門。崇寧以後，宰相皆賜第，例於私第治事，而二府往往多虛位，或為書局官指射以置局，與元豐本意稍異矣。」

《冷齋夜話》云：「山谷言詩意無窮，而人才有限，以有限之才，追無窮之意，雖淵明、少陵不得工也。不易其意，而造其語，謂之換骨法。規摹其意形容之，謂之奪胎法。如鄭谷詩：『自緣今日人心別，未必秋香一夜衰。』此意甚佳，而病在氣不長；西漢文章，雄深雅健，其氣長故也。曾子固曰：『詩當使人一覽語盡，卻意有餘，乃古人用心處。』荊公《菊詩》曰：『千花百卉凋零後，始見閒人把一枝。』東坡曰：『萬事到頭都是夢，休休，明日黃花蝶也愁。』又李翰林曰：『鳥飛不盡暮天碧。』又曰：『青天盡處沒孤鴻。』其病如前所論。山谷《達觀台詩》曰：『瘦藤挂到風煙上，乞與游人眼豁開，不知眼界闊多少，白鳥去盡青天回。』凡此之類，皆換骨法也。顧況詩曰：『一別二十年，人堪幾回別。』其詩簡緩而意精確。荊公《與故人詩》曰：『一日君家把酒杯，六年波浪與塵埃，不知烏石江頭路，到老相尋得幾回。』樂天詩：『臨風杪秋樹，對酒長年身，醉貌如霜葉，雖紅不是春。』東坡詩：『兒童誤喜朱顏在，一笑那知是酒紅。』凡此之類，皆奪胎法也。學者不可不知。」苕溪漁隱曰：「『飛鳥不盡暮天碧』之句，乃郭功甫《金山行》，《冷齋》以為李翰林詩，何也？」《西清詩話》云：「元豐中，王文公在金陵，東坡自黃北遷，日與公游，盡論古昔文字，閒即俱味禪說。公嘆息謂人曰：『不知更幾百年，方有如此人物。』東坡渡江，至儀真，《和游蔣山詩》，寄金陵守王勝之益柔，公亟取讀之，至『峰多巧障日，江遠欲浮天』，乃撫幾曰：『老夫平生作詩，無此二句。』又在蔣山時，以近制示東坡，東坡云：『若積李兮縞夜，崇桃兮炫晝，自屈、宋沒世，曠千餘年，無複《離騷》句法，乃今見之。』荊公曰：『非子瞻見諛，自負亦如此，然未嘗為俗子道也。』」

潘子真《詩話》云：「東坡得請宜興，道過鐘山，見荊公，時公病方愈，令坡誦近作，因為手寫一通以為贈；複自誦詩，俾坡書以贈己，仍約坡卜居秦淮。故坡和公詩云：『騎驢渺渺入荒陂，想見先生未病時，勸我試求三畝宅，從公已覺十年遲。』」

《西清詩話》云：「王文公見東坡《醉白堂記》云：『此乃是韓、白優劣論。』東坡聞之曰：『不若介甫《虔州學記》，乃學校策耳。』二公相誚或如此，然勝處未嘗不相傾慕。元佑間，東坡奉祠西太一宮，見公舊詩云：『楊柳鳴蜩綠暗，荷花落日紅酣，三十六陂春水，白頭想見江南。』注目久之，曰：『此老野狐精也。』」

《雪浪齋日記》云：「荊公詩：『草深留翠碧，花遠沒黃鸝。』人只知翠碧黃鸝為精切，不知是四色也。又以『武丘』對『文鷁』，『殺青』對『生白』，『苦吟』對『甘飲』，『飛瓊』對『弄玉』，世皆不及其工。小杜以『錦字』對『琴心』，荊公以『帶眼』對『琴心』，謝夷季以『鏡約』對『琴心』，比荊公為最精切。近時，洪駒父以『青奴』對『黃你』，黃你出《金樓子》；(「金」原作「念」，今據元本、徐鈔本、明鈔本校改。)青奴，山谷所名也。予讀《國史補》，得『銀鹿』，後以對子建集中『金瓠』，濕螢出《李長吉集》，乾鵲出《西京雜記》，予以『濕螢』對『乾鵲』。又王存以『河魚』對『海鳥』，人以為工。」

《西清詩話》云：「荊公詩以故事紀實事，如《韓魏公挽詞》云：『木稼嘗聞達官怕，山頹果見哲人萎。』用孔子及唐寧王事。時熙寧中，華山圯，冰成木稼，已而魏公薨。如《追傷陸子履詩》云：『主張壽祿無三甲，收拾文章有六丁。』用管輅及退之詩事。初日者王生相子履云：『學士無背不壽，仕宦齟齬。』已而子履蚤世，如日者之言。子履既死，家人悉夢云：『帝命同宋次道修官制，凡吾平生所著職官書，可盡焚之。』未幾，朝廷果修官制焉。」

《雪浪齋日記》云：「陸龜蒙以『二酉』對『六丁』，荊公以『三甲』對『六丁』，發機自陸子也。」

《石林詩話》云：「前輩詩材，亦或預為儲蓄，然非所當用，未嘗強出。余嘗從趙德麟假《陶淵明集》本，蓋東坡所閱者，時有改定，末有手題兩聯云：『人言盧杞似奸邪，我覺魏公真嫵媚。』又『槐花黃，舉子忙，促織鳴，懶婦驚。』不知偶書之也，或將以為用也。然子瞻詩不見有此語，則固無意於必用矣。荊公作《韓魏公挽詞》云：『木稼曾聞達官怕，山頹今見哲人萎。』或言亦是平時所得，魏公之薨，是歲雨木冰，前一歲華山崩，偶有二事，故不覺耳。」

唐子西《語錄》云：「凡作詩平居須收拾詩材以備用，退之作《範陽盧殷墓銘》云：『於書無所不讀，然正用資以為詩』，(「用」原作「周」，今據徐鈔本、明鈔本校改。)是也。《詩疏》不可不閱，詩材最多，其載諺語如『絡緯鳴，懶婦驚』之類，尤宜入詩用。《樂府解題》須熟讀，大有詩材。餘詩云：『時難將進酒，家遠莫登樓。』用《古樂府》名作對也。」

《遯齋閒覽》云：「俗語有之曰：『槐花黃，舉子忙。』謂槐之方花，乃進士赴舉之時。而唐詩人翁承贊有詩云：『雨中妝點望中黃，勾引蟬聲送夕陽，憶得當年隨計吏，馬蹄終日為君忙。』乃知俗語亦有所自也。」

《遯齋閒覽》云：「荊公集句詩，雖累數十韻，皆頃刻而就，詞意相屬，如出諸己，他人極力效之，終不及也。如《老人行》云：『翻手為雲覆手雨，當面輸心背面笑。』前句老杜《貧交行》，後句老杜《莫相疑行》，合兩句為一聯，而對偶親切如此。又《送吳顯道》云：『欲往城南望城北，此心炯炯君應識。』《胡笳十八拍》云：『欲往城南望城北，三步回頭五步坐。』此皆集老杜句也。按杜詩《哀江頭》云：『黃昏胡騎塵滿城，欲往城南忘南北。』荊公兩用，皆以『忘南北』為『望城北』，始疑杜詩誤，其後數善本皆作『忘南北』，或云：『荊公故易此兩字，以合己一篇之意。』然荊公平生集句詩，未嘗改古人字，觀者更宜詳考。」苕溪漁隱曰：「余聞洪慶善云：『老杜欲往城南忘南北之句，《楚詞》云：中心瞀亂兮迷惑，王逸注云：思念煩惑忘南北也。』子美蓋用此語也。」《呂氏童蒙訓》云：「為詩文常患意不屬，或只得一句，語意便盡，欲足成一章，又惡其不相稱，若未有其次句，即不若且休，養銳以待新意；若盡力須要相屬，譬如力不敵而苦戰，一敗之後，意氣沮矣。荊公好集句，嘗於東坡處見古硯，東坡令荊公集句，荊公云：『巧匠斫山骨』，只得一句，遂逡巡而去。山谷嘗有句云：『麒麟臥葬功名骨』，終身不得好對。」

王直方《詩話》云：「荊公始為集句，多者至數十韻，往往對偶親於本詩，蓋以誦古今人詩多，或坐中率然而成，始可以為貴也。其後多有效之者。孔毅甫嘗集句贈東坡，東坡戲次韻云：『羨君戲集他人詩，指呼市人如使兒。天邊鴻鵠不易得，便令作對隨家雞。退之驚笑子美泣，問君久假何時歸。世間好句世人共，明月自滿千家墀。』」《冷齋夜話》云：「集句詩其法貴速巧，如前輩曰：『晴湖勝鏡碧，衰柳似金黃。』人以為巧，然疲費精力，積日月而後成，不足道也。山谷以集句詩名曰百家衣。百家衣，今小兒文褓也。」

《西清詩話》云：「集句自國初有之，未盛也，至石曼卿人物開敏，以文為戲，然後大著。嘗見手書《下第偶成》詩云：『一生不得文章力，欲上青雲未有因。聖主不勞千里召，姮娥何惜一枝春。鳳凰詔下雖沾命，豺虎叢中也立身。啼得血流無用處，著朱騎馬是何人？』又云：『年去年來來去忙，為他人作嫁衣裳，仰天大笑出門去，獨對春風舞一場。』至元豐間，王荊公益工於此。人言起自荊公，非也。」

《後山詩話》云：「荊公莫年喜為集句，唐人號為四體，黃魯直謂正堪一笑爾。司馬溫公為武定從事，同幕私幸營妓，而於公諱之；常會僧廬，公往迫之，使妓逾垣而去，度不可隱，乃具道。公戲之曰：『年去年來來去忙，暫偷閒臥老僧床，驚回一覺游仙夢，又逐流鶯過短牆。』杭之舉子中老榜第，其子以緋讓之，客賀之曰：『應是窮通自有時，人生七十古來稀，如今始覺為儒貴，不著荷衣便著緋。』壽之醫者，老娶少婦，或嘲之曰：『偎他門戶傍他牆，年去年來來去忙，採得百花成蜜後，為他人作嫁衣裳。』真可笑也。」

蔡寬夫《詩話》云：「荊公晚多喜取前人詩句為集句詩，世皆言此體自公始。予家有至和中成都人胡歸仁詩，已有此作，自號安定八體。其間如『一第知何日，無端意不移。欲為青桂主，誰與白雲期？傍架齊書帙，翻瓢作酒卮。文明終有托，休把運行推。』又：『白沙溪繞白雲堆，但有何人把酒杯。專慕聖賢知志氣，可憐談笑出塵埃。碧山終日思無盡，清世難群好自猜。風滿老松門晝掩，可憐高尚仰天才』之類，亦自精密，但所取多唐末五代人詩，無複佳語耳。不知公嘗見與否也？」

卷第三十六.半山老人四

半山老人四

《三山老人語錄》云：「荊公詩云：『細數落花因坐久，緩尋芳草得歸遲。』六一居士詩云：『靜愛竹時來野寺，獨尋春偶過溪橋。』二公皆狀閒適，荊公之句為工。」

《石林詩話》云：「荊公晚年，詩律尤精嚴，造語用字，間不容發；然意與言會，言隨意遣，渾然天成，殆不見有牽率排比處。如『含風鴨綠鱗鱗起，弄日鵝黃裊裊垂』，讀之初不覺有對偶。至『細數落花因坐久，緩尋芳草得歸遲』，但見舒閒容與之態耳。而字字細考之，皆經檃括權衡者，其用意亦深刻矣。嘗與葉致遠諸人和頭字韻詩，往返數四，其末篇云：『名譽子真居谷口，事功新息困壺頭。』以『穀口』對『壺頭』，其精切如此。後數月取本追改云：『豈愛京師傳谷口，但知鄉里勝壺頭。』今集中兩本並存。」苕溪漁隱曰：「六一居士詩云：『靜愛竹時來野寺，獨尋春偶過溪橋。』俗謂之折句。盧贊元《雪詩》云：『想行客過梅橋滑，免老農憂麥壟幹。』效此格也。餘亦嘗云：『鸚鵡杯且酌清濁，麒麟閣懶畫丹青。』」

唐子西《語錄》云：「荊公詩得子美句法，其詩云：『地蟠三楚大，天入五湖低。』」

苕溪漁隱曰：「半山老人《題雙廟詩》云：『北風吹樹急，西日照窗涼。』細詳味之，其托意深遠，非止詠廟中景物而已。蓋巡、遠守睢陽，當時安慶緒遣突厥勁兵攻之，日以危困，所謂『北風吹樹急』也。是時，肅宗在靈武，號令不行於江、淮，諸將觀望，莫肯救之，所謂『西日照窗涼』也。此深得老杜句法。如老杜《題蜀相廟詩》云：『映階碧草自春色，隔葉黃鶴空好音。』亦自別托意在其中矣。」《遯齋閒覽》云：「荊公《百家詩選序》云：『予與宋次道同為三司判官，次道出其家所藏唐百家詩，請予擇其善者。廢日力於此，良可悔也。雖然，欲觀唐人詩，觀此足矣。』今世所傳《百家詩選》印本，已不載此序矣。然唐之詩人，有如宋之問、白居易、元稹、劉禹錫、李益、韋應物、韓翃、王維、杜牧、孟郊之流，皆無一篇入選者。或謂公但據當時所見之集詮擇，蓋有未盡見者，故不得而遍錄。其實不然。公選此詩，自有微旨，但恨觀者不能詳究耳。公後複以杜、歐、韓、李別有《四家詩選》，則其意可見。」

《西清詩話》云：「《百家詩選》，余讀之，見其取張祜《惠山寺詩》『泉聲到池盡，山色上樓多』，而不取《孤山寺詩》：『樓台聳碧岑，一徑入湖心。不雨山長潤，無雲水自陰。斷橋荒蘚澀，空院落花深。猶憶西窗月，鐘聲在北林。』又賈島平生得意句：『獨行潭底影，數息樹邊身。』複不取，而載『寫留行道影，焚卻坐禪身』，不如意果如何耳？」

《石林詩話》云：「王荊公從宋次道借本編《百家詩選》，中間有『暝色赴春愁』，次道改『赴』字作『起』字，荊公複定為『赴』字，以語次道曰：『若是起字，誰不能之。』次道以為然。」苕溪漁隱曰：「余觀《鐘山語錄》云：『暝色赴春愁，下得赴字最好，若下起字，即小兒語也。』所云止此，不知《石林》之說何從得之？」

《冷齋夜話》云：「用事琢句，妙在言其用而不言其名，此法惟荊公、東坡、山谷三老知之。荊公曰：『含風鴨綠鱗鱗起，弄日鵝黃裊裊垂。』此言水柳之名也。東坡《答子由詩》曰：『猶勝相逢不相識，形容變盡語音存。』此用事而不言其名。山谷曰：『管城子無食肉相，孔方兄有絕交書。』又曰：『語言少味無阿堵，冰雪相看有此君。』又曰：『眼看人情如格五，心知外物等朝三。』格五，今之蹙融是也，《後漢注》云：『常置人於險惡處耳。』」苕溪漁隱曰：「荊公詩云：『繰成白雪桑重綠，割盡黃雲稻正青。』白雪則絲，黃雲則麥，亦不言其名也。余嘗效之云：『為官兩部喧朝夢，在野千機促婦功。』蛙與促織二蟲也。」

蔡寬夫《詩話》云：「雁有小而善鳴者，謂之雁奴；雁每群宿，雁奴輒往來巡視不瞑，微聞人聲，則長鳴以警。蓋亦物之能愛其類者。以故，江湖間捕雁，必先以計殺雁奴，然後群雁可得。宋景文公嘗著其說。王荊公亦有詩曰：『人將伺其怠，奴輒告之亟，舉群寤而飛，機巧無所得。』此與樂天所賦雉媒者異也。」《石林詩話》云：「荊公詩有『老景春可惜，無花可留得，莫嫌柳渾青，終恨李太白』之句，以古人姓名藏句中，蓋以文為戲。或者謂前無此體，自公始見之。余讀權德輿集，其一篇云：『藩宣秉戎寄，衡石崇勢位。言紀信不留，馳張良自愧。樵蘇則為愜，瓜李斯可畏。不顧榮官尊，每陳農畝利。家林類岩巘，負郭躬斂積。忌滿寵生嫌，養蒙恬勝利。疏鐘皓月曉，晚景丹霞異。澗谷永不變，山梁冀無累。論自王符肇，學得展禽志。從此直不疑，支離疏世事。』則權德輿已嘗為此體。乃知古今文章之變，殆無遺蘊。德輿在唐，不以詩名，然詞亦雅暢，此篇雖主意在別立體，然不失為佳制也。」

《禁臠》云：「沙草則眾人所謂水邊林下之物，所與之游處者牛羊鷗鳥耳，而荊公造而為語曰：『眠分黃犢草，坐占白鷗沙。』其筆力高妙，殆若天成。凡貧賤則語言不為人所敬信，歲寒則無如松竹，魯直造而為語曰：『語言少味無阿堵，冰雪相看有此君。』其語便韻。」

《類苑》云：「荊公《題王昂霄水亭》云：『蕭蕭摶黍聲中日，漠漠舂鋤影外天。』事實人多不知。摶黍，蓋黃鸝也，黍方熟時，鳴於桑間，或謂之黃鸝，見《詩疏》。舂鋤，鷺也，《爾雅》曰：『鷺，舂鋤。』亦取其鷺之行步雲。皮日休詩云：『數點舂鋤煙雨微。』蓋言此耳。」

苕溪漁隱曰：「荊公詩：『客舍黃粱今始熟，鳥殘紅柿昔曾分。』事見《傳燈錄》，溈山與仰山游，行次，鳥銜一紅柿落前，佑將與仰山，仰山接得，以水洗了，卻與佑，佑曰：『什麼處得來？』寂曰：『此是和尚道德所感。』佑曰：『不得空然。』即分半與寂。」

《後山詩話》云：「荊公詩：『力去陳言誇末俗，可憐無補費精神。』而公平生文體數變，莫年詩益工，用意益苦，故言不可不謹也。」

《西清詩話》云：「王師吊伐江左，城將破，或夢丱角女子行空中，以巨篩篩物，散落如豆，著地皆成人，問其故，曰：『此當死於難者。』後見一貴人，盛冠服，繼墮於地，云：『此徐舍人也。』既寤，聞徐鍇死圍城中。王文公兄弟在金陵，《和王微之晢登高齋詩》押篩字韻，平甫云：『當時徐氏擅筆墨，夜圍夢墮空中篩。』此事奇譎，而盤屈就強韻，可謂工矣。」

《倦游雜錄》云：「平甫熙寧中判官告院，忽於秋日作宮詞《點絳唇》一解以示魏泰，泰曰：『斷章有流離之思，何也？』明年，果得罪廢歸金陵。其詞曰：『秋氣微涼，夢回明月穿簾幕，井梧蕭索，正繞南枝鵲。寶瑟塵生，金雁空零落，情無托，鬢雲慵掠，不似君恩薄。』」

《隱居詩話》云：「蘇丞相頌嘗云：『館中見平甫題壁，有宮殿影搖河漢外，江湖夢斷鼓鐘邊，使人吟想不已。』平甫尤工用事，而複對偶親切，在京師有病中答予秋日詩曰：『忽吟佳句詩消暑，遠勝前人檄愈風』，又曰：『北海知天諭牛馬，東方敖俗任龍蛇。』王繹學士葬以九月，平甫為《挽詞》云：『九月清霜送陶令，千年白日見滕公。』(「滕」原作「藤」，今改。)時《挽詞》甚多，無出此句。」

王直方《詩話》云：「平甫直宿館中，夢一人與之同至海中，有樓台榜曰靈芝宮，其間笙簫聲妓甚眾。其人欲與俱往，俄聞有告之者曰：『未當來，今非其時也。』平甫驚覺，禁中鳴鐘矣。乃自作詩云：『萬頃波濤木葉飛，笙簫宮殿號靈芝。揮毫不似人間世，長樂鐘聲夢覺時。』數年果卒。曾子固為傳其事甚詳。」王直方《詩話》云：「郭功甫方與荊公坐，有一人展刺云，詩人龍太初。功甫勃然曰：『相公前敢稱詩人，其不識去就如此。』荊公曰：『但且請來相見。』既坐，功甫曰：『賢道能作詩，為我賦乎。』太初曰：『甚好。』功甫曰：『只從相公請個詩題。』是時方有一老兵以沙擦銅器，荊公即曰：『可作沙詩。』太初不頃刻間誦曰：『茫茫黃出塞，渺渺白鋪汀，鳥過風平篆，潮回日射星。』功甫遂閣筆。太初緣此名聞東南。」

卷第三十七.王逢原.蔡天啟.俞清老秀老.袁世弼.郭功甫.張子野.賀方回

王逢原

王直方《詩話》云：「王逢原見知於王荊公，一時附麗之徒，日滿其門，進譽獻諛，初不及文字間也。逢原厭之，乃大署其門曰：『紛紛閭巷士，看我複何為，來即令我煩，去即我不思。』意當有知恥者，而請謁不衰。」

《桐江詩話》云：「逢原集中佳句頗多，如《讀老杜詩》：『鐫劖物象三千首，照耀乾坤四百春。』《瓜洲渡》云：『風力引雲行玉馬，水光連日動金蛇。』《謝滿子權寄詩》云：『九原黃土英靈活，萬古青天霹靂飛。』」

蔡天啟

王直方《詩話》云：「夏畸道言，蔡天啟初見荊公，荊公坐間偶言及盧仝《月蝕詩》，人難有誦得者。天啟誦之終篇，遂為荊公所知。」

苕溪漁隱曰：「《東坡集》中有《申王畫馬圖詩》，即天啟作，氣格有類東坡，世因誤收入。其後姑蘇居世英家刊《東坡前後集》，遂刪去，今錄之，云：『天寶諸王愛名馬，千金爭致華軒下。當時不獨玉花驄，飛電流雲絕蕭灑。兩坊岐薛寧與申，憑凌內廄多清新。肉鬃汗血盡龍種，紫袍玉帶真天人。驪山射獵包原隰，御前急詔穿圍入。揚鞭一蹙破霜蹄，萬騎如風不能入。雁飛兔走驚弦開，翠華鞍轡從天回。五家錦繡遍山谷，百里舄珥遺塵埃。青騾蜀棧西超忽，高准濃娥散荊棘。苜蓿連天鳥自飛，五陵佳氣春蕭瑟。』」

《雪浪齋日記》云：「天啟詩：『城響濤頭入，江昏雨腳斜』，『柳間黃鳥路，波底白鷗天』，皆佳句。《松江詩》最奇，云：『斷蓬帆影天平入，夾鏡波光水倒流。』」

《石林詩話》云：「王荊公在鐘山，有馬甚惡，蹄嚙不可近。一日，兩校牽至庭下，告公請鬻之。天啟時在坐，曰：『世安有不可調之馬，第久不騎，驕耳。』即起捉其鬃，一躍而上，不用銜勒，馳數十里而還。荊公大壯之，即作集句詩贈之：『蔡子勇成癖，能騎生馬駒』者，後有『身著青衫騎惡馬，日行三百尚嫌遲，心源落落堪為將，卻是君王未備知。』士大夫自是盛傳荊公以將帥之材許之。紹聖初，章申公當國，首欲進天啟侍從，會執政有不悅者，乃出為永興軍路提舉常平，因欲稍遷為帥，會丁內艱不果，猶是用荊公遺意也。」

俞清老秀老

潘子真《詩話》云：「俞紫芝字秀老，喜作詩，人未知之。荊公愛焉，手寫其一聯『有時俗事不稱意，無限好山都上心』於所持扇，眾始異焉。弟清老，亦修潔可喜，俱從山谷游。山谷所書『釣魚船上謝三郎』一帖石刻，在金山寺，雞林每入貢，輒市模本數百以歸；亦秀老詞也。」

《冷齋夜話》云：「荊公食宮使祿，居蔣山，時時往來白下門、西庵、草堂、法云，止以一黥挾蹇驢。門人乘間諷筍輿宜老者，公曰：『古之王公至不道，未嘗以人代畜。』一日，與俞秀老至報寧，公方假寐，秀老私跨公驢入法云，謁寶覺禪師，有頃，秀老至，公睡起，遣秀老下階，曰：『為士子乃敢盜騎吾驢。』秀老叩頭，願有以自贖，公徐曰：『罰《松聲詩》一首。』秀老立就，其詞極佳，山中之人忘之。餘為補曰：『萬壑搖蒼煙，百灘渡流水，下有跨驢人，蕭蕭吹凍耳。』」

《詩選》云：「秀老高士，非可下階詰責者。荊公嘗云：『暮年要得君攜手，處處相煩作好歌。』仍況其詩如紅蕖碧水，元、劉、陶、謝之流。且與書云：『當營理報寧庵舍，以佇游愒，榮從何時如約一至乎？』則欽重之意，概可見矣。大抵惠洪多談，《冷齋夜話》中數事皆妄。」山谷云：「清老，金華俞子中也，三十年前，與餘同學於淮南。元豐甲子，相見於廣陵，自云：『荊公欲使脫縫掖，著僧伽黎，奉香火於半山寺，所謂報寧禪院者也。予之僧名曰紫琳，字清老。』清老無妻子之累，去作半山道人，不廢入俗，詼諧優游以卒歲，似不為難；然生龜脫筒，亦難堪忍。後數年見之，儒冠自若也。因戲和清老詩云：『索索葉自雨，月寒遙夜闌。馬嘶車鐸鳴，群動不遑安，有人夢超俗，去發脫儒冠。平明視清鏡，政爾良獨難。』子瞻屢哦此詩，以為妙也。」

《石林詩話》云：「俞紫芝，揚州人，少有高行，不娶，得浮屠氏心法，所至翛然，而工於詩。王荊公居鐘山，(「鐘」原作「中」，今據徐鈔本、明鈔本校改。)秀老數相往來，尤愛重之，每見於詩，所謂『公詩何以解人愁，初日芙蕖映碧流，未怕元劉爭獨步，不妨陶謝與同游』是也。秀老嘗有『夜深童子喚不起，猛虎一聲山月高』之句，尤為荊公所賞，和云：『新詩比舊仍增峭，若許追攀莫太高。』秀老卒於元佑初，惜時無發明者，不得與林和靖一流概見於隱逸。其弟澹，字清老，亦不娶，滑稽善諧謔，洞曉音律，能歌；荊公亦喜之，晚年作《漁家傲》等樂府數闋，每山行，即使澹歌之，然澹使酒好罵，不若秀老之恬靜。一日，見公，云：『吾欲為浮屠，但貧無錢買祠部耳。』公欣然為置祠部，澹約日祝發，既過期，寂無耗，公問其然，澹徐曰：『吾思僧亦不易為，公所贈祠部，已送酒家償舊債矣。』公為之大笑，黃魯直贈澹詩，其一有云：『有客夢超俗，去發脫儒冠，平明視清鏡，正爾良獨難。』蓋述荊公事也。」苕溪漁隱曰：「魯直與清老同學，所謂後數年見之，儒冠自若也。則清老寔曾為僧可知，而此以為祠部送酒家償舊債，《石林》之言非也。」袁世弼

《隱居詩話》云：「王斻游金陵升元寺僧房，見壁有繪一金紫大夫，上題詩一絕云：『陣前金琕生無愧，鼓下蠻奴死合羞，三尺吳縑暗塵土，凜然蒼鶻欲橫秋。』斻不能辨，卷畫歸，示其父。王安國平甫曰：『此劉仁瞻象，袁世弼詩也。』袁汝州人，慶歷初，登進士第，官止太常博士，壽不滿四十，少有文學，古詩尤佳，惜乎蚤死，文章多流落。此詩在袁未為佳句，然亦俊拔可喜。琕實音蠙，袁誤呼也。」

王直方《詩話》云：「世弼能為詩，慕韋應物，而遒麗奇壯過之。王介甫嘗手書世弼《贈郭功父詩》云：『方山憶共泛金船，屈指於今五六年，風送梨花吹醉面，月和溪水上歸韉。浮生聚散應難料，末路窮通盡偶然。欲問故人牢落事，鹿裘深入白雲眠。』世弼自號遯翁，臨死一篇尤佳：『青靄千峰暝，悲風萬古呼。其誰挂寶劍，應有奠生芻。皎月東方隕，長松半壑枯。山泉吾所愛，聲到夜台無。』」

潘子真《詩話》云：「『渺渺洞庭野，蕭蕭黃鶴樓。水通云夢浦，人渡沔陽舟。廣澤侵吳壤，孤城接郢丘。山分三楚斷，溪入九江流，寂寞休兵月，紛紜戰國秋。吳生來赤壁，魏武失荊州。六代憑形勢，群雄死寇讎。淒涼帝子宅，浩蕩禰衡洲。萬里浮雲暮，千年故國愁。武昌宮不見，麋鹿自群游。』蜀人張俞所賦也。客有自荊湘傳此詩，時世弼尚未冠，見之，笑曰：『此筆力不難到。』因過金陵，遂作《謁吳大帝廟》詩，云：『人苦曹瞞虐，天悲漢祿終。山河分鼎峙，氣象發江東。一旦墟京洛，彌年豢幼衝。炎精竟灰燼，紫蓋出艨艟。長策資公瑾，雄才得呂蒙。招延師友議，繼述父兄忠。舊府峨雙闕，(「峨」原作「蛾」，今據宋本校改。)驚濤湧半空。風雲龍虎勢，日月帝王宮。地力因時險，神謀與意通。屈伸思所濟，逆順審於衷。駿足嗤交貨，靈牙耀即戎。同盟界函谷，獨斷保蠶叢。定霸葵丘劣，推心建武同。長沙兆生識，典午賴餘風。戰守遺蹤在，登臨四望中。陵遷成萬古，世異想群雄。歌舞居民祀，干戈逐虜功。征帆來浦外，久客愴途窮。精銳銷孤劍，飄零若斷蓬。裴回堂廡下，暮葉亂江楓。』其詞不減於張，而敘事曲折過之。荊公居金陵，為功甫手寫所賦詩一軸，有『從來多病王僧佑，自小能文謝惠連，各厭塵勞思物外，莫辭攜手訪林泉。』又曰：『雪後姑溪水更深，冥冥寒雨作連陰，旅懷未可頓消遣，思與洛生溪上吟。』此兩篇，世弼贈功甫詩也。世弼年十七，《題百丈山詩》云：『瓊田收罷稏，玉溜注琅玕。』讀書最苦，因爾臒瘠，沒時才三十四歲。自作墓銘，敘其平生。有詩文十卷，號《遯翁集》。」

郭功甫

王直方《詩話》云：「郭祥正，宇功父，自梅聖俞贈詩，有『採石月下聞謫仙』，以為李白後身，緣此有名。功父有《金山行》：『鳥飛不盡暮天碧，漁歌忽斷蘆花風。』大為荊公所賞。東坡守錢塘，功父過之，出詩一軸示東坡，先自吟誦，聲振左右，既罷，謂坡曰：『祥正此詩幾分來？』坡曰：『十分來也。』祥正驚喜，問之，坡曰：『七分來是讀，三分來是詩，豈不十分也。』」

苕溪漁隱曰：「功甫《金山行》，造語豪壯，世多不見全篇，今錄於左方：『金山杳在滄溟中，雪崖冰柱浮仙宮。乾坤扶持自今古，日月仿佛懸西東。(「懸」原作「纏」，今據徐鈔本、明鈔本校改。)我泛靈槎出塵世，搜索異境窺神工，一朝登臨重嘆息，四時想像何其雄。卷簾夜閣挂北斗，大鯨駕浪吹長空。舟摧岸斷豈足數，往往霹靂捶蛟龍。寒蟾八月蕩瑤海，秋光上下磨青銅。鳥飛不盡暮天碧，漁歌忽斷蘆花風。蓬萊久聞未成往，壯觀絕致遙應同。潮生潮落夜還曉，物與數會誰能窮？百年形影浪自苦，便欲此地安微躬。白雲南來入長望，(「長」原作「我」，今據徐鈔本、明鈔本校改。)又起歸興隨征鴻。』」

《遯齋閒覽》云：「功甫曾《題人山居》一聯云：『謝家莊上無多景，只有黃鸝三兩聲。』荊公命工繪為圖，自題其上云：『此是功甫《題山居詩》處。』即遣人以金酒鐘並圖遺之。」

潘子真《詩話》云：「袁世弼，南昌人，宦游當塗，時功甫尚未冠也，世弼愛其才，薦於梅聖俞，自爾有聲。功甫嘗謂吾大父清逸云：『教戴汲引，(「戴」原作「載」，今據徐鈔本、明鈔本校改。)袁二丈力也，蒿埋三尺，不敢忘其賜。』功甫既壯，頗恃其才力，下筆曾不經意。論者或惜其造話無刻勵之功，清逸云：『如功甫豈易得，但置作者中，便覺有優劣耳。正如晉、楚之輕剽，不當威、文之節制也。』清逸嘗有詩戲之云：『休恨古人不見我，尤喜江東獨有君。盡怪我戎從幼異，人疑太白是前生。雲間鸞鳳人間現，天上麒麟地上行。詩律暮年誰可敵，筆頭談笑掃千兵。』」

苕溪漁隱曰：「聖俞《採石月贈功甫》云：『採石月下訪謫仙，夜披錦袍坐釣船。醉中愛月江底懸，以手弄月身翻然。不應暴落飢蛟涎，便當騎鯨上青天。(「鯨」原作「魚」，今據徐鈔本、明鈔本校改。)青山有塚人謾傳，卻來人間知幾年。在昔孰識汾陽王，納官貰死義難忘。今觀郭裔奇俊郎，眉目真似攻文章。死生往複猶康莊，樹穴探環知姓羊。』李白從永王璘之闢，璘敗當誅，郭子儀請解官以贖，有詔長流夜郎。聖俞用此事，尤為親切；若非姓郭，亦難用矣。」

張子野

《遯齋閒覽》云：「張子野郎中，以樂章擅名一時。宋子京尚書奇其才，先往見之，遣將命者，謂曰：『尚書欲見雲破月來花弄影郎中乎？』子野屏後呼曰：『得非紅杏枝頭春意鬧尚書邪？』遂出，置酒盡歡。蓋二人所舉，皆其警策也。」

《古今詩話》云：「子野嘗作《天仙子》詞云：『雲破月來花弄影。』士大夫多稱之。張初謁見歐公，迎謂曰：『好雲破月來花弄影，恨相見之晚也。』」二說未知孰是。《高齋詩話》云：「子野嘗有詩云：『浮萍斷處見山影。』又長短句云：『雲破月來花弄影。』又云：『隔牆送過秋千影。』並膾炙人口，世謂張三影。」

《後山詩話》云：「尚書郎張先善著詞，有云：『雲破月來花弄影』，『簾壓卷花影』，『墮輕絮無影』。世稱誦之，號張三影。介甫謂『雲破月來花弄影』，不如李冠『朦朧淡月雲來去』也。冠，齊人，為《六州歌頭》，道劉、項事，慷慨雄偉。劉潛，大俠也，喜誦之。」《古今詩話》云：「有客謂子野曰：『人皆謂公張三中，即心中事、眼中淚、意中人也。』公曰：『何不目之為張三影。』客不曉，公曰：『雲破月來花弄影；嬌柔懶起，簾壓卷花影；柳徑無人，墮風絮無影：此餘平生所得意也。』」苕溪漁隱曰：「細味三說，當以《後山》、《古今》二詩話所載三影為勝。」東坡云：「子野詩筆老健，歌詞乃其餘波耳。《湖州西溪詩》云：『浮萍斷處見山影，野艇歸時聞草聲。』與予和詩云：『愁似鰥魚知夜永，懶同蝴蝶為春忙。』若此之類，亦可追配古人，而世俗但稱其歌詞。昔周昉畫人物皆入神品，而世但知有周昉士女，蓋所謂『未見好德如好色者也』。」《石林詩話》云：「子野能為詩及樂府，至老不衰。居錢塘，蘇子瞻作倅，時年已八十餘，視聽不衰，家猶蓄聲妓。子瞻嘗贈以詩云：『詩人老去鶯鶯在，(「鶯鶯」原作「鸚鸚」，今據徐鈔本、明鈔本校改。)公子歸來燕燕忙。』蓋全用張氏故事戲之。」

賀方回

王直方《詩話》云：「賀鑄字方回，嘗作一絕，題於定林寺云：『破冰泉脈漱籬根，壞衲遙疑挂樹猿，蠟屐舊痕尋不見，東風先為我開門。』荊公見之，大相稱賞，緣此知名。方回嘗作《望夫石詩》云：『亭亭思婦石，下閱幾人代。蕩子長不歸，山椒久相待。微雲蔭發彩，初月輝蛾黛。(「蛾」原作「娥」，今據徐鈔本、明鈔本校改。)秋雨疊苔衣，春風舞羅帶，宛然姑射人，矯首塵冥外。陳跡遂無窮，佳期從莫再。脫如魯秋氏，妄結桑下愛。玉質委淵沙，悠悠複安在。』交游間無不愛之。」

《後山詩話》云：「望夫石，在處有之，古之詩人，共用一律。惟劉夢得云：『望來已是幾千歲，只似當年初望時。』語雖拙而意工。黃叔達，魯直之弟也，以顧況為第一，云：『山頭日日風和雨，行人歸來石應語。』語意皆工。江南有望夫石，每過其下，不風即雨，疑況得句處也。」《呂氏童蒙訓》云：「徐師川言，作詩自立意，不可蹈襲前人。因誦其所作《慈母溪詩》，且言慈母溪與望夫山相對，望夫山詩甚多，而慈母溪古今無人題詩。末兩句云：『離鸞只說閨中事，舐犢那知母子情。』」王直方《詩話》云：「方回言學詩於前輩，得八句云：『平澹不流於淺俗，奇古不鄰於怪僻，題詠不窘於物象，(「詠」原作「詩」，今據徐鈔本、明鈔本校改。)敘事不病於聲律，比興深者通物理，用事工者如己出，格見於成篇，渾然不可鐫，氣出於言外，浩然不可屈。』盡心於詩，守此勿失。」

《漫叟詩話》云：「嘗見陳本明論詩云：『前輩謂作詩，當言用勿言體，則意深矣。若言冷則云可咽不可漱，言靜則云不聞人聲聞履聲之類。』本明何從得此？」

潘子真《詩話》云：「世推方回所作『梅子黃時雨』為絕唱，蓋用寇萊公語也，(「萊」原作「承」，今據徐鈔本、明鈔本校改。)寇詩云：『杜鵑啼處血成花，梅子黃時雨如霧。』」

卷第三十八.東坡一

東坡一

《石林詩話》云：「蘇明允，至和間來京師，既為歐陽文忠公所知，其名翕然。韓忠獻諸公，皆待以上客。嘗遇重陽，忠獻置酒私第，惟文忠與一二執政，而明允乃以布衣參其間，都人以為異禮。席間賦詩，明允有『佳節屢從愁裏過，壯心還傍醉中來』之句，其意氣尤不少衰。明允詩不多見，然精深有味，語不徒發，正類其文。如《讀易詩》云：『誰為善相應嫌瘦，後有知音可廢彈。』婉而不迫，哀而不傷，所作自不必多也。」

《後山詩話》云：「世語云：蘇明允不能詩，歐陽永叔不能賦；曾子固短於韻語，黃魯直短於散語；蘇子瞻詞如詩，秦少游詩如詞。」苕溪漁隱曰：「《後山》談何容易，便謂老蘇不能詩，何誣之甚！觀前二聯，豈愧作者。」

東坡云：「余昔為鳳翔幕，過長安，見劉原父，留吾劇飲數日，酒酣，謂吾曰：『昔陳季弼告陳元龍曰：聞遠近之論，謂明府驕而自矜。元龍曰：夫閨門雍穆，有德有行，吾敬陳元方兄弟；淵清玉潔，有禮有法，吾敬華子魚；清修疾惡，有識有義，吾敬趙元達；博聞強記，奇逸卓犖，吾敬孔文舉；雄姿傑出，有王霸之略，吾敬劉玄德：所敬如此，何驕之有？餘子瑣瑣耳，安足錄哉！』因仰天太息。此亦原父之雅趣也。吾後在黃州，作詩云：『平生我亦輕餘子，歲晚誰人念此翁。』蓋記原父語也。原父既歿久矣，尚有貢父在，每與語；今複死矣，何時複見此俊傑人乎？悲夫！」《冷齋夜話》云：「東坡《海棠詩》曰：『只恐夜深花睡去，高燒銀燭照新妝。』事見《楊妃外傳》，云：『明皇登沉香亭，詔妃子，妃子時卯酒未醒，命力士從侍兒扶掖而至。妃子醉欹殘妝，釵橫鬢亂，不能再拜。明皇笑曰：是豈妃子醉邪？海棠睡未足耳。』《尼童詩》曰：『應將白練作仙衣，不許紅膏污天質。』事見則天長壽二年詔書：『應天下尼當用白練為衣。』《橄欖詩》云：『待得微甘回齒頰，已輸崖蜜十分甜。』事見《鬼谷子》：『照夜，清螢也；百花，醴蜜也；崖蜜，櫻桃也。』《贈鄭秀才詩》云：『年來萬事足，所欠惟一死。』事見《梁僧史》，云：『世祖宴東府，詔跋陁羅，世祖戲之曰：不負遠來，惟有一死在。跋陁應聲曰：貧道客食陛下三十載，恩德厚矣，所欠者一死爾。』」苕溪漁隱曰：「崖蜜，《本草》云：『石蜜也。』老杜逸詩有『崖蜜松花白』之句。《冷齋》謂《鬼谷子》云：『崖蜜，櫻桃也。』其說非是。所欠惟一死，事出《北史》：『劉聰時，陳休、卜崇為人清直，素惡王沈等，侍中卜乾謂休、崇曰：王沈等勢力足以回天地，卿輩親賢孰與竇武、陳蕃。休、崇曰：吾輩年逾五十，職位巳崇，惟欠一死耳。死於忠義，乃為得所；安能俛首低眉以事閹豎乎？』此事在前，乃《梁僧史》用其語耳。」

王直方《詩話》云：「東坡喜韋蘇州詩『寧知風雨夜，複此對床眠』之句，故在鄭別子由云：『寒燈相對記疇昔，夜雨何時聽蕭瑟。』又初秋子由與坡相從彭城，賦詩云：『誤喜對床尋舊約，不知飄泊在彭城。』子由使虜，在神水館賦詩云：『夜雨從來對榻眠，茲行萬里隔胡天。』坡在御史獄，有云：『他年夜雨獨傷神。』在東府有云：『對床定悠悠，夜雨今蕭瑟。』其同轉對有云：『對床貪聽連宵雨。』又曰：『對床欲作連夜雨。』又云：『對床老兄弟，夜雨鳴竹屋。』此其兄弟所賦也，相約退休，可謂無日忘之，然竟不能成其約。其意見於《逍遙堂詩敘》云。」

《漫叟詩話》云：「東坡最善用事，既顯而易讀，又切當。若《招持服人游湖不赴》云：『卻憶呼盧袁彥道，難邀罵坐灌將軍。』《柳氏求字答》云：『君家自有元和腳，莫厭家雞更問人。』天然奇作。《賀人洗兒詞》云：『犀錢玉果，利市平分沾四座。深愧無功，此事如何到得儂。』南唐時，宮中嘗賜洗兒果，有近臣謝表云：『猥蒙寵數，深愧無功。』李主曰：『此事卿安得有功？』尤為親切。」苕溪漁隱曰：「《世說》：『元帝生子，普賜群臣，殷羨謝曰：皇子誕育，普天同慶，臣無勛焉，而猥頒齎。中宗笑曰：此事豈可使卿有勛邪？』二事相類，聊錄於此。但深愧無功之語，東坡乃用南唐事也。」

《冷齋夜話》云：「王文公居鐘山，有客自黃州來，公曰：『東坡近日有何妙？』對曰：『東坡宿於臨皋亭，醉夢中而起，作《寶相藏記》千餘言，才點定一兩字而已。有墨本，適留舟中。』公遣健步往取而至，時月出東方，林影在地，公展讀於風簷，喜見鬢眉，曰：『子瞻人中龍也。然有一字未穩。』客請願聞之，公曰：『日勝日負，不若日勝日貧耳。』東坡聞之，撫掌大笑，以公為知言。」潘子真《詩話》云：「東坡作《表忠觀碑》，荊公置坐隅，葉致遠、楊德逢二人在坐，有客問曰：『相公亦喜斯人之作也。』公曰：『斯作絕似西漢。』坐客嘆譽不已。公笑曰：『西漢誰人可擬？』德逢對曰：『王褒。』蓋易之也。公曰：『不可草草。』德逢複曰：『司馬相如、揚雄之流乎。』公曰：『相如賦《子虛》、《大人》洎《喻蜀文》、《封禪書》耳，雄所著《太玄》、《法言》，以准《易》、《論語》，未見其敘事典瞻若此也。直須與子長馳聘上下。』坐客又從而贊之。公曰：『畢竟似子長何語？』坐客悚然。公徐曰：『《楚漢以來諸侯王年表》也。』」

蔡寬夫《詩話》云：「白樂天，楊虞卿之姑夫，故世言與李文饒不相能。文饒藏其文集不肯看，以為看則必好之。文饒鎮京口，時樂天正在蘇州，元微之在越州，劉禹錫在和州，元、劉與文饒唱和往來甚多，謂之《吳越唱和集》，樂天惟首載《和文饒薛童觱慄歌》一篇，後遂不複有，亦可見情也。」苕溪漁隱曰：「熙寧間，介甫當國，力行新法，子瞻譏誚其非，形於文章者多矣，介甫豈能不芥蒂於胸次，想亦未必深喜其文章。今《冷齋》與子真所筆，恐非其實。然子瞻文章，豈待介甫譽之然後傳於世哉？觀李文饒之與白樂天，其事亦可見。古今人情不遠，餘是以辨之。」

東坡云：「宋玉對楚王：『此獨大王之雄風也，庶人安得而共之？』譏楚王知己而不知人也。柳公權小子與文宗聯句，有美而無箴，故為足成其篇云：『人皆苦炎熱，我愛夏日長。熏風自南來，殿閣生微涼。一為居所移，苦樂永相忘。願言均此施，清陰分四方。』」

陳輔之《詩話》云：「《舊唐史》柳公權《應制聯句》：『熏風自南來，殿閣生微涼。』然當暑居廣殿高閣，南風之來，不止微涼而已。《新史》易曰：『殿桷生餘涼。』蓋屈桷叢椽，受風勁快，此兩字有功於修詞也。」

東坡云：「吾有詩云：『日日出東門，步尋東城游，城門抱關卒，怪我此何求。我亦無所求，駕言寫我憂。』章子厚謂參寥曰：『前步而後駕，何其上下紛紛也。』僕聞之曰：『吾以尻為輪，以神為馬，何曾上下乎？』參寥曰：『子瞻文過有理似孫子荊，子荊曰：所以枕流，欲洗其耳。』」

王直方《詩話》云：「謝脁嘗語沈約曰：『好詩圓美流轉如彈丸。』故東坡《答王鞏》云：『新詩如彈丸。』父《送歐陽季弼》云：『中有清圓句，銅丸飛柘彈。』蓋詩貴於圓熟也。餘以謂圓熟多失之平易，老硬多失之枯乾，能不失於二者之間，則可與古之作者並驅耳。」

《石林詩話》云：「古人論詩多矣，吾獨愛湯惠休稱謝靈運為初日芙蕖，沈約稱王筠為彈丸脫手，兩語最當人意。初日芙蕖，非人力所能為，而精彩華麗之意，自然見於造化之外。然靈運諸詩可以當此者亦無幾。彈丸脫手，雖是輸寫便利，動無違礙，然其精圓快速，發之在手，筠亦未能盡也。然作詩審到此地，豈複有餘事。韓退之《贈張籍》云：『君詩多態度，靄靄春空雲。』(「春空」原作「空春」，今據徐鈔本、明鈔本乙正。)司空圖記戴叔倫語云：『詩人之辭，如藍田日暖，良玉生煙。』亦是形似之微妙者，但學者不能味其言耳。」

東坡云：「黃州東南三十里為沙湖，餘將置田其間，因往相田，得疾，聞麻橋龐安常善醫而聾，遂往求療。安常雖聾，而穎悟絕人，以指畫字，不盡數字，輒深了人意。餘戲之曰：『余以手為口，君以眼為耳，皆一時異人也。』疾愈，與之同游清泉寺，寺蘄水郭門外二里許，有王逸少洗筆泉，水極甘，下臨蘭溪，溪水西流，餘作歌云：『山下蘭芽短浸溪，松間沙路淨無泥，蕭蕭暮雨子規啼，誰道人無再少時？君看流水尚能西，休將白發唱黃雞。』是日極飲而歸。」

《西清詩話》云：「東坡謫黃岡，與陳慥季常游，季常自以為飽禪學；而妻柳頗悍忌，季常畏之，故東坡因詩戲之曰：『龍丘居士亦可憐，談空說有夜不眠，忽聞河東獅子吼，拄杖落手心茫然。』」

潘子真《詩話》云：「吳瑛德仁，襟情高遠，遵路之子，淑之孫也。未五十，以虞部員外郎致仕，歸隱蘄春。元佑間，朝廷聞其高，聘之，不起。『稽山不是無賀老，我自興盡回酒船。恨我不識元魯山，恨君不識顏平原。銅駝陌上會相見，拍手一笑三千年。』東坡為德仁作也。」

苕溪漁隱曰：「《寄吳德仁兼簡陳季常詩》，全篇云：『東坡先生無一錢，十年家火燒凡鉛，黃金可成河可塞，只有霜鬢無由玄。龍丘居士亦可憐，談空說有夜不眠，忽聞河東獅子吼，拄杖落手心茫然。誰似濮陽公子賢，飲酒食肉自得仙，平生寓物不留物，在家學得忘家禪，門前罷亞十頃田，清溪繞屋花連天，溪堂醉臥呼不醒，落花如雪春風顛。我游蘭溪訪清泉，已辦布襪青行纏，稽山不是無賀老，我自興盡回酒船。恨君不識顏平原，恨我不識元魯山，銅駝陌上會相見，握手一笑三千年。』詩中所云龍丘居士，即陳季常也，濮陽公子，即吳德仁也。又云：『我游蘭溪訪清泉，已辦布襪青行纏，稽山不是無賀老，我自興盡回酒船。』蓋欲往訪德仁未成也。李白詩云：『稽山無賀老，卻棹酒船回。』用此事也。又云：『恨君不識顏平原』，東坡自謂也。『恨我不識元魯山』，謂德仁也。『銅駝陌上會相見，握手一笑三千年。』蓋言終當相見，如薊子訓之徒。此一篇詩意，本末次序，有倫有理，可謂精致矣。潘子真但只言『稽山不是無賀老』以下六句為德仁作，不知濮陽公子複是何人，無乃與詩題相戾乎？」

《侯鯖錄》云：「魯直戲東坡云：『昔右軍字為換鵝字。韓宗儒性饕餮，每得公一帖，於殿帥姚麟換羊肉數斤，可名二丈書為換羊書矣。』公在翰苑，一日，以生辰制撰紛冗，宗儒繼作簡以圖報書，來人督索甚急，公笑曰：『傳語本官，今日斷屠。』」

東坡云：「僕行年五十，始知作活，大要是慳耳。而文以美名，謂之儉素。然吾儕為之，則不類俗人，真可謂淡而有味者。又詩云：『不戢不難，受福不那。』口體之欲，何窮之有。每加節儉，亦是惜福延壽之道。此似鄙俗，且出於不得已。然自謂長策，不敢獨用，故獻之左右，住京尤宜此策也。」苕溪漁隱曰：「此東坡《與李公擇書》，愛其語有理，故錄入《叢話》。餘連歲憂患，生理益微，此策誠不可不用；若更以雪堂畫叉竹筒之法兼行之，當益佳耳。」東坡云：「余在黃州，與陳慥季常往來，每往過之，輒作汁字韻詩一篇，季常不禁殺，故以此諷之。季常既不複殺，而里中皆化之，至有不食肉者，皆云：『未死神已泣。』此語使人淒然也。」苕溪漁隱曰：「余憂患之餘，久亦戒殺，細味東坡此詩，欣然會意，故錄全章，益以自警。詩曰：『我哀籃中蛤，閉口護殘汁；又哀網中魚，開口吐微濕。刳腸彼交病，過分我何得。相逢未寒溫，相勸此最急。不見盧懷慎，烝壺似烝鴨。坐客皆忍笑，髠然發其冪。不見王武子，每食刀機赤。琉璃載蒸豚，中有人乳白。盧公信寒陋，衰發得滿幘；武子雖豪華，未死神已泣。先生萬金璧，護此一蟻缺。一年如一夢，百歲真過客。君無廢此篇，嚴詩編杜集。』」

《緗素雜記》云：「世俗相傳，古詩不必拘於用韻。餘謂不然，如杜少陵《早發射洪縣南途中作及字韻詩》，皆用緝字一韻，未嘗用外韻也。及觀東坡《與陳季常》汁字韻，一篇詩而用六韻，殊與老杜異。其它側韻詩多如此，以其名重當世，無敢訾議。至荊公則無是弊矣，其《得子固書因寄以及字韻詩》，其一篇中押數韻，亦止用緝字一韻，他皆類此，正與老杜合。」苕溪漁隱曰：「黃朝英之言非也。老杜側韻詩，何嘗不用外韻，如《戲呈元二十一曹長》末字韻，一篇詩而用五韻，《南池》穀字韻，一篇詩而用四韻，《客堂》蜀字韻，一篇詩而用三韻，此特舉其二三耳，其它如此者甚眾。今若以一篇詩偶不用外韻，遂為定格，則老杜何以謂之能兼眾體也。黃既不細考老杜諸詩，又且輕議東坡，尤為可笑。六一居士云：『韓退之工於用韻，其得韻寬，則波瀾橫溢，泛入傍韻，乍還乍離，出入回合，殆不可拘以常格，如《此日足可惜》之類是也。得韻窄，則不複旁出，而因難以見巧，愈險愈奇，如《病中贈張十八》之類是也。譬夫善馭良馬者，通衢廣陌，縱橫馳逐，惟意所之；至於水曲蟻封，疾徐中節，而不蹉跌，乃天下之至工也。』且退之於用韻猶能如此，孰謂老杜反不能之，是又非黃所能知也。」

王直方《詩話》云：「《與王慶源詩》云：『青衫半作霜葉枯，遇民如兒吏如奴，吏民莫作官長看，我是識字耕田夫。妻啼兒號刺史怒，時有野人來挽須，拂衣自注下下考，芋魁飯豆吾豈無。』山谷云：『庭堅最愛此數韻。』」

卷第三十九.東坡二

東坡二東坡云：「與可畫竹，初不自貴重，四方之人，持縑素而請者，足相躡於其門。與可厭之，投諸地而罵曰：『吾將以為襪材。』士大夫傳之，以為口實。及與可自洋州還，而餘為徐州，與可以書遺餘曰：『近語士大夫，吾墨竹一派，近在彭城，可往求之。襪材當萃於子矣。』書尾複寫一詩，其略曰：『擬將一段鵝溪絹，掃取寒梢萬尺長。』余謂與可竹長萬尺，當用絹二百五十匹，知公倦於筆硯，願得此絹而已。因答其詩云：『世間亦有千尋竹，月落庭空影許長。』與可笑曰：『蘇子辯則辯矣，然二百五十疋，吾將買田而歸老焉。』與可嘗令余作《洋州三十詠》，《筼簹谷》其一也。予詩云：『漢川修竹賤如蓬，斤斧何曾赦籜龍，料得清貧饞太守，渭濱千畝在胸中。』與可是日與其妻游谷中，燒筍晚食，發函得詩，失笑，噴飯滿案。」《石林詩話》云：「文同，字與可，蜀人，與蘇子瞻厚，為人靖深，不攖世故；善畫墨竹，作詩亦過人。熙寧初，時論既不一，士大夫好惡紛然，同在館閣，未嘗有所向背。時子瞻數上書論天下事，退而與賓客亦多以時事為譏誚。同極以為不然，每苦口力戒之，子瞻不能聽也。出為杭州通判，同《送行詩》有『北客若來休問事，西湖雖好莫吟詩』之句。及黃州之謫，正坐杭州詩語，人以為知言。」

東坡云：「予在廣陵，與晁無咎、曇秀道人同舟，送客山光寺，時客去，予醉臥舟中，曇秀作詩云：『扁舟乘興到山光，古寺臨流勝概藏，慚愧南風知我意，吹將草木作天香。』予和之云：『鬧處清游借隙光，醉時真境發天藏，夢回拾得吹來句，十里南風草木香。』予昔對歐公誦文與可詩云：『美人卻扇坐，羞落庭下花。』公曰：『此非與可詩，世間元有此句，與可拾得。』」

《冷齋夜話》云：「世徒知與可掃墨竹，不知其高才，兼諸家之妙，詩尤精絕，《戲作鷺鷥詩》曰：『頸細銀鉤淺曲，腳高綠玉深翹，岸上水禽無數，有誰似汝風標。』」東坡云：「世傳王子敬帖有『黃柑三百顆』之語，此帖乃在劉季孫家，景文死，不知今在誰家矣。韋蘇州有詩：『書後欲題三百顆，洞庭須待滿林霜。』蓋蘇州亦見此帖也。餘亦嘗有詩與景文云：『君家子敬十六字，氣壓鄴侯三萬簽。』劉季孫景文，平之子也，慷慨奇士，博學能詩，僕薦之，得隰州以歿，哀哉！嘗有詩寄僕云：『四海共知霜鬢滿，重陽能插菊花無。』死之日，家無一錢，但有書三萬軸，畫數百幅耳。」

《石林詩話》云：「劉季孫能詩，善用事，《送孔宗翰知揚州詩》云：『詩書魯國真男子，歌吹揚州作貴人。』人多稱其精當。季孫初以右班殿直監饒州酒。王荊公為江東提舉刑獄，巡歷至饒，案酒務，始至廳事，見屏間有題小詩曰：『呢喃燕子語梁間，底事來驚夢裏閒，說與傍人應不解，杖藜攜酒看支山。』(「支山」徐鈔本、明鈔本作「芝山」。)大稱賞之，問專知官誰所作，以季孫言，即召與之語，嘉嘆升車而去，不複問務事。既至傳舍，適郡學生持狀立庭下，請差官攝學事，公判監酒殿直，一郡大驚，遂知名云。」山谷云：「韋蘇州詩云：『憐君臥病思新橘，試摘猶酸色未黃，書後欲題三百顆，洞庭須待滿林霜。』余往時以為右軍帖中『贈婦黃甘三百』者，比見右軍一帖云：『奉橘三百枚，霜未降，不可多得。』蘇州蓋取諸此。」

王直方《詩話》云：「顧子敦有顧屠之號，以其肥偉也。故東坡《送子敦奉使河朔詩》云：『我友顧子敦，軀膽多雄偉，便便十圍腹，不但貯書史。』又云：『磨刀向豬羊，釃酒會鄰里。』至於云：『平生批敕手。』亦皆用屠家語也。子敦讀之頗不樂。東坡遂和前篇，末句云：『善保千金軀，前言戲之耳。』錢穆父眉宇秀整，東坡云：『穆四莫亂呼它名字。』是時穆父已有九子，東坡遂以九子母丈夫呼之，有詩云：『九子羨君門戶壯，八州憐我往來頻。』」苕溪漁隱曰：「東坡《送子敦詩》，有『會當勒燕然，廊廟登劍履』之句。山谷和云：『西連魏三河，東盡齊四履。』或云：『東坡見山谷此句，頗忌之，以其用事精當，能押險韻故也。』然東坡複自和云：『我以病杜門，《商頌》空振履。』蓋諸公餞子敦，以病不往，押韻用事，豈複不佳。山谷亦再和，有『發政恐傷民，天步薄冰履』之句，押韻又似牽強也。」

東坡云：「紹聖間人得二詩於沿流館中，不知何人作也。今錄之，以益篋笥之藏：『淮西功德冠吾唐，吏部文章日月光，千載斷碑人膾炙，不知世有段文昌。』『李白當年流夜郎，中原無複漢文章，納官贖罪人何在，壯士悲歌淚萬行。』」苕溪漁隱曰：「或云，此二詩乃東坡竄海外時作，蓋自況也。不知其果然否？」

王直方《詩話》云：「東坡《跋米元章所收書畫》云：『畫地為餅未必似，要令癡兒出饞水。』又云：『錦囊玉軸來無趾。』山谷和之云：『百家傳本略相似，如月行天見諸水。』又云：『拙者竊鉤輒斬趾。』皆謂元章患淨病，及好取人書畫也。」

苕溪漁隱曰：「東坡《次韻米黻二王書跋尾詩》云：『怪君何處得此本，上有桓玄寒具油。』劉公《嘉話》云：『《晉書》有飯食名寒具者，後於《齊民要術》並《食經》中檢得，是今所謂鐶餅。桓玄嘗盛陳書畫，召客觀之，客有食寒具，不濯手而執書，因有污處；玄不懌，自是命賓不設寒具。』半山老人詩云：『呼僮羈我果下騮，欲尋南岡一散愁。』歐陽永叔絕句云：『綠陰深處聞啼鳥，猶得追閒果下騮。』陳無己絕句云：『借子翩翩果下駒，春原隨處小踟躕。』《漢書·霍光傳》：『皇太后御小馬車。』張晏曰：『漢廄有果下馬，高三尺，以駕輦。』顏師古曰：『小馬於果樹下乘之，故號果下馬。』」

王直方《詩話》云：「前輩戲語，有西湖風月，不如東華軟紅香塵之語。故東坡《和錢穆父蔣穎叔從駕景靈宮詩》有云：『半白不嗟垂領發，軟紅猶戀屬車塵』之句。」

東坡云：「乖崖公在蜀，有錄曹參軍，老病廢事，公責之曰：『胡不歸。』明日，參軍求去，且以詩留別，其略曰：『秋光都似宦情薄，山色不如歸興濃。』公驚謝之，曰：『吾過矣，同僚有詩人而吾不知。』因留而慰薦之。予幼時聞父老言，恨不聞其姓名。今都曹路君以小疾求致仕，予誦此語留之，不可，乃採前人意作詩送之，有『積雪困桃李，春心誰為容？淮光釀山色，先作歸興濃。子意亮已成，我言寧複從。恨無乖崖老，一洗芥蒂胸』之句。」

《遯齋閒覽》云：「詩人類以棄官歸隱為高，而謂軒冕榮貴為外物，然鮮有能踐其言者。故靈徹答韋丹云：『相逢盡道休官去，林下何曾見一人。』蓋譏之也。趙嘏云：『早晚粗酬身事了，水邊歸去一閒人。』若身事了，則仕進之心益熾，愈無歸期矣。王易簡云：『青山得去且歸去，官職有來還自來。』是豈能須臾忘情於軒冕邪？張乖崖在蜀，有一幕職官，不為乖崖所禮，遂獻詩云：『秋光都似宦情薄，山色不如歸興濃。』公謝而留之。彼蓋有激而云，豈誠心哉？《筆談》言有武人忽作詩云：『人生本無累，何必買山錢。』遂棄官歸。此最勇決。予嘗於驛壁見人題兩句云：『謀生待足何時足，未老得閒方是閒。』予深味其言，服其精當，而愧未能行也。此與夫所謂『一日看除目，三年損道心』者異矣。」

《石林詩話》云：「蘇子瞻嘗兩用孔稚圭鳴蛙事，如『水底笙歌蛙兩部，山中奴隸橘千頭。』雖以『笙歌』易『鼓吹』，不礙其意同。至『已遣亂蛙成兩部，更邀明月作三人。』則『成兩部』不知謂何物，亦是歇後。蓋用事寧與出處語小異而意同，不可盡牽出處語而意不顯也。」

《冷齋夜話》云：「東坡自海南還，至贛上，以水涸，舟不可行，逗留月餘。時過一僧舍浴，其長老魁梧，如世所畫慈恩，然叢林不以道學稱之，東坡作偈戲之曰：『居士無塵堪洗滌，道人有句借宣揚。舉頭但見蠅鑽紙，撫背時聞佛放光。偏界難藏真薄相，一絲不挂但逢場。卻須更說《圓通偈》，千眼熏籠是法王。』又嘗與劉器之同參玉板和尚，器之每倦山行，聞見玉板，欣然從之。至簾泉，燒筍而食。器之覺筍味勝，問此何名，曰名玉板。此老僧善說法，要令人得禪悅之味。於是器之方悟其戲。東坡作偈曰：『叢林真百丈，法嗣有橫枝。不怕石頭路，來參玉板師。聊憑柏樹子，與問籜龍兒。瓦礫猶能說，此君那不知。』」

東坡云：「江南人好作盤游飯，脯鮓鱠炙，無不有，然皆埋之飯中，故里諺云：『闕其厥切。得窖子。』羅浮穎老取凡飲食雜烹之，名穀董羹，坐客皆稱善。詩人陸道士遂出一聯云：『投醪穀董羹鍋內，闕窖盤游飯碗中。』東坡大喜，錄之以付江秀才收，為異時一笑。」

王直方《詩話》云：「蘇黃門以己卯生，故東坡有卯君之語。其以檀香觀音像遺黃門云：『持是壽卯君。』其《出局偶書》云：『傾杯不能飲，待得卯君來。』其《送王鞏詩》云：『淚濕粉箋書不得，憑君送與卯君看』」

山谷云：「東坡道人在黃州，作《卜算子》云：『缺月挂疏桐，漏斷人初靜。誰見幽人獨往來，縹緲孤鴻影。驚起卻回頭，有恨無人省。揀盡寒枝不肯棲，寂寞沙洲冷。』語意高妙，似非吃煙火食人語，非胸中有數萬卷書，筆下無一點塵俗氣，孰能至此？」苕溪漁隱曰：「『揀盡寒枝不肯棲』之句，或云：『鴻雁未嘗棲宿樹枝，惟在田野葦叢間，此亦語病也。』此詞本詠夜景，至換頭但只說鴻，正如《賀新郎》詞『乳燕飛華屋』，本詠夏景，至換頭但只說榴花。蓋其文章之妙，語意到處即為之，不可限以繩墨也。」

《西清詩話》云：「東坡在北扉，自以獨步當世，與一時侍從更唱迭和，莫不稱首。曾子開賦《扈蹕詩》，押辛字韻，韻窘束而往返絡繹不已，坡厭之，複和云：『讀罷君詩何所似，搗殘姜桂有餘辛。』顧問客曰：『解此否？謂唱首有辣氣故耳。』」

東坡云：「僕初入廬山，山谷奇秀，平生所未見，殆應接不暇，遂發意不欲作詩，已而山中僧俗皆言蘇子瞻來矣，不覺作一絕云：『芒鞋青竹杖，自挂百錢游，可怪深山裏，人人識故侯。』既自哂前言之謬，複作兩絕云：『青山若無素，偃蹇不相親，要識廬山面，他年是故人。』又云：『自昔懷清賞，神游杳靄間，而今不是夢，真個在廬山。』是日，有以陳令舉《廬山記》見寄者，且行且讀，見其中有云：『徐凝、李白之詩。』不覺失笑。旋入開元寺，主持求詩，因為作一絕云：『帝遣銀河一派垂，古來惟有謫仙詞，飛流濺沫知多少，不與徐凝洗惡詩。』往來山南北十餘日，以為勝絕不可勝談，擇其尤者，莫如漱玉亭、三峽橋，故作二詩。最後與總老同游西林，又作一絕云：『橫看成嶺側成峰，遠近高低各不同，不識廬山真面目，只緣身在此山中。』僕廬山之詩，盡於此矣。」

《冷齋夜話》云：「東坡游廬山東林，作二偈云：『溪聲便是廣長舌，山色豈非清淨身。夜來八萬四千偈，他日如何舉似人。』『橫看成嶺側成峰，遠近高低各不同，不識廬山真面目，只緣身在此山中。』山谷云：『此老人於般若橫說豎說，了無刺語，(「刺」徐鈔本、明鈔本作「剩」。)非其筆端有舌，(「舌」原作「口」，今據徐鈔本、明鈔本校改。)亦安能吐此不傳之妙。』」

《仇池筆記》云：「餘一日醉臥，有魚頭鬼身者，自海中來云：『廣利王請端明。』予被褐履草黃冠而去，亦不知身步入水中，但聞風雷聲，有頃，豁然明白，真所謂水精宮殿也。其下驪日夜光，文犀尺璧，南金火齊，不可仰視；珊瑚琥珀，不知幾多也。廣利佩劍冠服而出，從二青衣。餘曰：『海上逐客，重煩邀命。』有頃，東華真人、南溟夫人造焉，出鮫綃丈餘，命餘題詩，餘賦曰：『天地雖虛廓，惟海為最大。聖王皆祀事，位尊河伯拜。祝融為異號，恍惚聚百怪。二氣變流光，萬里風雲快。靈旗搖虹纛，赤虯噴滂湃。家近玉皇樓，彤光照世界。若得明月珠，可償逐客債。』寫竟進廣利，諸仙迎看，咸稱妙。獨廣利旁一冠簪者，謂之鱉相公，進言：『蘇軾不避忌諱，祝融字犯王諱。』王大怒。餘退而嘆曰：『到處被相公廝壞。』」苕溪漁隱曰：「此事恍惚怪誕，殆類傳奇異聞所載。又其詩亦淺近，不似東坡平日語，疑好事者為之，以附托其名耳。」

卷第四十.東坡三

東坡三

《緗素雜記》云：「劉公《嘉話》云：『晉謝靈運須美，臨刑，因施為南海祇洹寺維摩像須，寺人寶惜，初不虧損。中宗朝，安樂公主五日鬥百草，欲廣其物色，令馳驛取之，又恐為他所得，因剪棄其餘，今遂無。』其集所載，止此而已。及觀東坡《次韻景文聽琵琶詩》云：『猶勝江左狂靈運，共鬥東昏百草須。』乃以安樂公主為東昏侯。按東昏侯是齊明帝第三子，雖昏虐暴亂，實未嘗取靈運須以鬥百草，豈非誤與。又陳後主時，張貴妃名麗華，尤見寵幸。隋遣韓擒虎平陳，後主與麗華俱見收。而東坡撰《虢國夫人夜游圖》詩云：『當時亦笑潘麗華，不知門外韓擒虎』，又誤也。蓋齊東昏侯有潘淑妃，未嘗名麗華，亦與韓擒虎事無干淑妃。又《左傳》昭公二十八年：『賈大夫娶妻美，御以如皋，射雉獲之。』杜預注云：『為妻御之。皋，澤；如訓之。』則非地名明矣。而東坡《和人會獵詩》云：『不向如皋閒射雉，歸來何以得卿卿。』真誤也。」

苕溪漁隱曰：「《和子由使契丹至涿州見寄詩》云：『始憶庚寅降屈原，旋看蠟鳳戲僧虔。』《晉書》：『王弘與兄弟會集，任子孫戲：僧達跳下地作虎子；僧綽正坐採蠟燭珠為鳳凰，僧達奪取打壞，亦複不惜；僧虔累十二博棋，既不墜落，亦不重作。』則蠟鳳凰戲乃僧綽也。又《立春日與李端叔詩》云：『丞掾頗哀亮。』定武有此碑本，坡自大字寫之，作『亮』字。後漢馬援為隴西太守，務開恩信，寬以待下，任吏以職，但總大體而已。諸曹時白外事，援輒曰：『此丞掾之任，何足相煩，頗哀老子，使得遨游；若大姓侵小民，黠吏不從令，此乃太守事耳。』則『亮』字當作『援』也。又《次韻錢舍人病起》云：『何如一笑千痾散，絕勝倉公飲上池。』《史記》：『扁鵲遇長桑君曰：我有禁方，年老欲傳與公。乃出其懷中藥予扁鵲：飲是以上池之水，三十日當知物矣。』則非太倉公也。」

《西清詩話》云：「唐人以詩為專門之學，雖名世善用故事者，或未免小誤。如王摩詰詩：『衛青不敗由天幸，李廣無功緣數奇。』不敗由天幸，乃霍去病，非衛青也。《去病傳》云：『其軍嘗先大將軍，軍亦有天幸，未嘗困絕。』意有『大將軍』字，誤指去病作衛青耳。李太白：『山陰道士如相訪，為寫《黃庭》換白鵝。』乃《道德經》非《黃庭》也。逸少嘗寫《黃庭經》與王修，故二事相紊。杜牧之尤不勝數。前輩每云：『用事雖了在心目間，亦當就時討閱，則記牢而不誤。』端名言也。」

《石林詩話》云：「古今人用事，趁筆快而誤者，雖名輩有不免。蘇子瞻：『石建方欣洗牏廁，姜龐不解嘆蠨蝛。』據《漢書》『牏廁』本作『廁牏』，蓋中衣二字義，不應可顛倒用。黃魯直：『啜羹不如放麋，樂羊終愧巴西。』『巴西』本是『西巴』，見《韓非子》，蓋貪於得韻，亦不暇省耳。」

《後山詩話》云：「眉山長公守徐，常與客登項氏戲馬台，賦詩云：『路失玉鉤芳草合，林亡白鶴野泉清。』廣陵亦有戲馬台，其下有路號玉鉤斜。唐高宗東封，有鶴下焉，乃詔諸州為老氏築宮，名以白鶴。公蓋誤用，而後所取信，故不得不辨也。」

《隱居詩話》云：「劉禹錫詩：『賈生王佐才，衛綰工車戲，同遇漢文時，何人居重位。』賈生當文帝時，流落不偶而死，是也；衛綰以車戲事文帝為郎，及景帝立，稍見親用；久之為御史大夫，封建陵侯，景帝末年，始拜丞相。在文帝時實未嘗居重位也。」

《西齋話紀》云：「古人作詩，引用故實，或不原其美惡，但以一時中的而已。如李端於郭曖席上賦詩，其警句云：『新開金埒教調馬，舊賜銅山許鑄錢。』乃比鄧通耳，既非令人，又非美事，何足算哉！引用故事，多以事淺語熟，更不思究，率爾用之，往往有誤。如李商隱《路逢王二十入翰林詩》云：『定知欲報淮南詔，急召王褒入九重。』漢武帝以淮南王安善文辭，尊重之，每為報書，常召司馬相如視草乃遣，王褒自是宣帝時人。王禹偁《筍詩》云：『稚川龍過頻回首，詔得青青數代孫。』稚川即葛洪之字，投杖葛陂化龍，乃費長房也。孫僮《傅岩詩》云：『刑人一旦起幽深，功業煌煌照古今。』蓋當時有胥靡修築岩道，而傅說在困約中，代之以假其資，是為胥靡佣賃也，豈可謂說為刑人哉？」苕溪漁隱曰：「《路逢王二十入翰林詩》，乃劉夢得詩，非李商隱詩也。」

《緗素雜記》云：「韓熙載本高密人。後主即位，頗疑北人，鴆死者多，而熙載且懼，愈肆情坦率，不遵禮法，破其財貨，售集妓樂，迨數百人，日與荒樂，蔑家人之法，所受月俸，至即散為妓女所有，而熙載不能制之以為喜；而日不能給，遂弊衣屨，作瞽者，持獨弦琴，俾舒雅執板挽之，隨房歌鼓求丐，以足日膳；旦暮亦不禁其出入，或竊與諸生糅雜而淫，熙載見之，趨過而笑曰『不敢阻興』而已。及夜奔客寢者，其客詩云：『苦是五更留不住，向人頭伴著衣裳。』時人議謂北齊徐之才豁達，無以過之。故東坡詩云：『欲教乞食歌姬院，故與雲山舊衲衣。』蓋用熙載求丐事也。」苕溪漁隱曰：「余讀《北夢瑣言》：『裴休常披毳衲於歌姬院持缽乞食，自言不為俗情所染，可以說法為人。』蓋東坡以玉帶施元老，元以衲裙相報，即用此事為是。若《緗素雜記》謂用前事，非也。」

東坡云：「僕游吳興，有《游飛英寺詩》云：『微雨止還作，小窗幽更妍，盆山不見日，草木自蒼然。』非至吳、越，不見此景也。」

《冷齋夜話》云：「對句法，詩人窮盡其變，不過以事以意以出處具備謂之妙。如荊公曰：『平日離愁寬帶眼，迄今歸思滿琴心。』又曰：『欲寄荒寒無善畫，賴傳悲壯有能琴。』乃不若東坡微意特奇，如曰：『見說騎鯨游汗漫，也曾捫虱話酸辛。』又曰：『龍驤萬斛不敢過，漁舟一葉從掀舞。』以『鯨』為『虱』對，以『龍驤』為『漁舟』對，大小氣焰之不等，其意若玩世，謂之秀傑之氣終不沒者，此類是也。」

王直方《詩話》云：「東坡嘗令門人輩作《人不易物賦》，或人戲作一聯曰：『伏其幾而升其堂，曾非孔子；襲其書而戴其帽，(「戴」原作「載」，徐鈔本、明鈔本作「戴」，今據改。)未是蘇公。』蓋元佑之初，士大夫效東坡頂短簷高桶帽，謂之子瞻樣，故云。」《後山詩話》云：「熙寧初，有人自常調上書，迎合宰相意，遂丞御史。蘇長公戲之曰：『有甚意頭求富貴，沒些巴鼻便奸邪。』『有甚意頭』，『沒些巴鼻』，皆俗語也。某公用事，排斥端士，矯飾偽行，(「偽」原作「為」，今據徐鈔本、明鈔本校改。)範蜀公《詠僧房假山》曰：(「僧」原作「伯」，今據徐鈔本、明鈔本校改。)『倏忽平為險，分明假奪真。』蓋刺之也。」

《石林詩話》云：「李廌，陽翟人，少以文字見蘇子瞻，子瞻喜之。元佑初知舉，廌適就試，意在必得，以冠多士。及考章援程文，大喜，以為廌無疑，遂以為魁。既拆號，悵然出院，以詩送廌歸，其曰：『平時謾說古戰場，過眼終迷日五色。』蓋道其本意。廌自是學亦不進，家貧，不甚自愛，嘗以書責子瞻不薦己，子瞻後薄之；終不第而卒。」《冷齋夜話》云：「余游儋耳，見黎氏，為餘言：東坡無日不相從，常從乞園蔬，出其臨別歸海北詩云：『我本儋耳民，寄生西蜀州，忽然跨海去，譬如事遠游。平生生死夢，三者無劣優，知君不再見，欲去且少留。』其末云：『新釀甚佳求一具，謾寫此詩以折菜錢。』又謁姜唐佐，唐佐不在，見其母，母迎笑，食餘檳榔，餘問母識蘇公乎，母曰：『識之，然無奈好吟詩。公嘗杖而至，問秀才何往，我言入村落未還。有包燈心紙，公以手拭開，書滿紙，囑曰：秀才歸示之。今尚在。』余索讀之，醉墨欹傾，曰：『張睢陽生猶罵賊，嚼齒穿齟；顏平原死不忘君，握拳透爪。』」

東坡云：「僕在徐州，王子立、子敏皆館於官舍，而蜀人張師厚來過，二王方年少，吹洞簫，飲酒杏花下，作詩云：『杏花飛簾散餘春，明月入戶尋幽人，褰衣步月踏花影，炯如流水涵青蘋。花間置酒清香發，爭挽長條落香雪，山城酒薄不堪飲，勸君且吸杯中月。洞簫聲斷月明中，惟憂月落酒杯空，明朝卷地春風惡，但見綠葉棲殘紅。』明年，予謫黃州，對月獨飲，嘗有詩云：『去年花落在徐州，對月酣歌美清夜，今年黃州見花發，小院閉門風露下。』蓋憶與二王飲時也。張師厚久已死，今年子立複為古人，哀哉！」

《冷齋夜話》云：「世人之詩，例多禁忌，富貴中不得言貧賤事，少壯中不得言衰老事，康強中不得言疾病死亡事，脫或犯之，謂之詩讖，謂之無氣。是大不然。詩者，妙觀逸想之所寓也，豈可限以繩墨哉？如王維畫雪中芭蕉，詩眼見之，知其神情暫寓於物，俗論則誠以為不知寒暑。荊公方大拜，賀客盈門，忽點筆題其壁云：『霜筠雪竹鐘山寺，投老歸與寄此生。』東坡在儋耳作詩曰：『平生萬事足，所欠惟一死。』豈可與世俗論哉。余嘗與客論至此，而客不然吾論，餘作詩自志其略，曰：『東坡醉墨浩淋浪，千首空餘萬丈光，雪裏芭蕉失寒暑，眼中騏驥略玄黃。』」

王直方《詩話》云：「東坡在定武，作《松醪賦》，有云：『遂從此而入海，渺翻天之雲濤。』蓋自定再謫惠州，自惠而遷昌化，人以為語讖。秦少游紹聖間謫外，(「謫」原作「請」，今據徐鈔本、明鈔本校改。)以校勘為杭倅，方至楚、泗間，有詩云：『平生逋欠僧坊睡，(「坊」明鈔本作「房」。)准擬如今處處還。』詩成之明日，以言者落職，監處州酒，好事者以為詩讖。陳無己《賦高軒過詩》云：『老知書畫真有益，卻悔歲月來無多』之句，不數月遂卒，或以為詩讖。」苕溪漁隱曰：「人之得失生死，自有定數，豈容前逃，烏得以讖言之，何不達理如此，乃庸俗之論也。如東坡自黃移汝，別雪堂鄰里，有詞云：『百年強半少，來日苦無多。』蓋用退之詩『年皆過半百，來日苦無多』之語。然東坡自此脫謫籍，登禁從，累帥方面，晚雖南遷，亦幾二十年乃薨，則『來日苦無多』之語，何為不成讖邪？」

《後山詩話》云：「東坡居惠，廣守月饋酒六壺，吏嘗跌而亡之。坡以詩謝曰：『不謂青州六從事，翻成烏有一先生。』」

《夷堅志》云：「燕邸萊州洋川公家，裝禠古今畫為十冊，東坡過之，因為書簽，仍題其後云：『高堂素壁，無舒卷之勞；明窗淨幾，有坐臥之安。』又《題王靄畫如來出山相》云：『頭鬅鬙，耳卓朔，適從何處來，碧色眼有角。明星未出萬象閒，外道天魔猶奏樂。錯不錯，安得無上菩提成等正覺。』山谷詩云：『蕭寺吟雙竹，秋醪薦二螯，破塵歸騎速，橫日雁行高。』又：『擁膝度殘臘，攀條驚淺春。』皆洋川公養浩堂故事，而集中不載。家君在北方，宗室子伯璘言如此。予家有大年畫小景二幅，山谷親書兩絕句其上，曰：『水色煙光上下寒，忘機鷗鳥恣飛還，年來頻作江湖夢，對此身疑在故山。』『輕鷗白鷺定吾友，翠柏幽篁是可人，海角逢春知幾度，臥游到處總傷神。』今豫章所刻集及它本皆無。」

《石林詩話》云：「詩之用事，不可牽強，必至於不得不用而後用之，則事辭為一，莫見其安排鬥湊之跡。蘇子瞻嘗作人挽詩云：『豈意日斜庚子後，忽驚歲在己辰年。』此乃天生作對，不假人力。溫庭筠詩亦有甲子相對者，云：『風卷蓬根屯戊巳，月移松影守庚申。』兩句本不相類，其題云；《與道士守庚申時聞西方有警事解後適然》，固不可知，然以其用意附會觀之，疑若得此句而就之為題者，此蔽於用事之弊也。」苕溪漁隱曰：「予嘗有一聯云：『雨天逢甲子，夜坐守庚申。』」

《冷齋夜話》云：「『客來茶罷渾無有，盧橘楊梅尚帶酸。』張嘉甫問曰：『盧橘何種果類？』答曰：『枇杷是也。』又問：『何以驗之？』答曰：『事見相如賦。』嘉甫曰：『盧橘夏熟，黃甘橙楱，枇杷橪柿，亭柰厚樸。則盧橘果類，賦不應四句重用。應劭注曰：《伊尹書》曰：箕山之東，青鳥之所，(「鳥」原作「馬」，今據徐鈔本、明鈔本校改。)有盧橘常夏熟。不據依何也？』東坡曰：『意不欲耳。』」

卷第四十一.東坡四

東坡四東坡云：「吾昔在錢塘，一日，晝寢寶山僧舍，題其壁云：『七尺頑軀走世塵，十圍便腹貯天真，此中空洞渾無物，何止容君數百人。』其後有小子亦題名壁上，見者乃謂餘誚之也。周伯仁所謂君者，乃王茂弘之流，豈此等輩哉？」

《冷齋夜話》云：「東坡在儋耳，有姜唐佐者從乞詩；唐佐，朱崖人，亦書生。東坡借其手中扇書其上云：『滄海何曾斷地脈，朱崖從此破天荒。』又《題司命宮楊道士息軒》曰：『無事此靜坐，一日似兩日。若活七十年，便是百四十。黃金幾時成，白髮日夜出。開眼三十秋，速於駒過隙。是故東坡老，貴汝一念息。時來登此軒，目送過海席。家山歸未成，(「成」原作「行」，今據徐鈔本、明鈔本校改。)題詩寄屋壁。』又嘗醉插茉莉花，嚼檳榔，戲書姜秀才幾上云：『紫麝著人簪茉莉，紅潮登頰醉檳榔。』其超放如此。」

苕溪漁隱曰：「『菊以黃為正，餘皆可鄙。』此朱遜之之語，東坡《印可作詩贈之》有『識真似淵明』之句。餘頃歲居泗上，假館官舍，小圃中有一亭，榜曰秋香，環植以黃菊，別無他物，必好事者原東坡之意而作也。先君題詩云：『騷人足奇思，香草比君子。況此霜下傑，清芬絕蘭茝。氣稟金行秀，德備黃中美。古來鶴發翁，餐英飲其水。但恐蓬藋傷，課僕加料理。』」東坡云：「余嘗浴泗州雍熙塔下，戲作《如夢》兩闋，云：『水垢何首相受？細看兩俱無有。寄語揩背人：盡日勞君揮肘。輕手，輕手，居士本來無垢。』又云：『自淨方能洗彼。我自汗流呀氣。寄語澡浴人：且共肉身游戲。但洗，但洗，俯為世間一切。』曲名本唐莊宗制，一名《憶仙姿》，嫌其不雅，改云《如夢》。莊宗作此詞，卒章云：『如夢，如夢，和淚出門相送。』取以為之名。」

《冷齋夜話》云：「海南城東有兩井，相去咫尺而異味，(「咫」原作「只」，今據徐鈔本、明鈔本校改。)號雙井。井源出岩石罅中，東坡酌水異之，曰：『吾尋白龍不見，今知家此水中乎。』同游者怪問其故，曰：『白龍當為東坡出，請徐待之。』俄見其脊尾如生銀蛇狀，忽水渾有雲氣浮水面，舉首如插玉箸，乃泳而去。餘至二井，太守張子修為造庵井上，號思遠，亭名泂酌。岸有怪樹，樹枝之腋，有詩曰：『岩泉末入井，蒙然冒沙石。泉嫩回為靨，石老生罅隙。異哉寸波中，露此橫海脊。先生酌泉笑，泉香神龍蟄。舉首玉箸插，忽去銀丁擲。大身何時布，天矯翔霹靂。誰言鵬背大，更覺宇宙窄。』字畫如顏書，無名銜年月。此詩氣格似東坡，而言泉嫩石老，似非東坡；又語散漫，疑學者為之也。龍如蛇形，小如玉箸。」

東坡云：「眉州青神縣，道側有小佛屋，俗謂之豬母佛，云百年前有牝豬伏於此，化為泉，有二鯉魚在泉中，蓋豬龍也。蜀人謂牝豬為母，而立佛堂其上，故以名之。泉出石上，深不及二尺，大旱不渴，而鯉莫有見者。餘一日偶見之，以告妻兄王願，願深疑餘之誕也，餘亦不平其見疑，因與願禱於泉上，曰：『餘若不誕者，魚當複出。』已而二鯉複出，願大驚，再拜謝罪而去。」二事相類，故並錄之。苕溪漁隱曰：「東坡詩云：『圖書跌宕悲年老，燈火青熒語夜深。』山谷詩云：『弓刀陌上望行色，兒女燈前語夜深。』蓋皆出於老杜『廚人語夜闌』之意。王直方《詩話》以謂三詩當以先後分勝負。非也。」

東坡云：「軾倅武林日，夢神宗召入禁中，宮女圍侍，一紅衣女童捧紅靴一隻，命軾銘之，覺而記其一聯云：『寒女之絲，銖積寸累，天步所臨，雲蒸霧起。』既畢，進御，上極嘆其敏，使宮女送出，睇視裙帶間，有六言詩一首，云：『百疊猗猗風縐，六銖縱縱雲輕，植立含風廣殿，微聞環佩搖聲。』」又云：「軾自蜀應舉京師，道過華清宮，夢明皇令賦《太真妃裙帶詞》，乃前六言詩也，覺而記之。今書贈柯山潘大臨邠老。」二說不同，故並錄之。

王直方《詩話》云：「東坡與孫巨源同會於王晉卿花園中，晉卿言：『都教喂飼了官員輩馬著。』巨源云：『都尉指揮都喂馬，好一對。』適長主送茶來，東坡即云：『大家齊吃大家茶。』蓋長公主呼大家也。山谷嘗以『賣菜賣生菜』對『磨刀磨剪刀』，東坡以洞庭春色為掃愁帚，山谷以水晶膾為醒酒冰，餘為正好作一對。」

《後山詩話》云：「蘇公居潁，春夜對月，王夫人曰：『春月可喜，秋月使人愁耳。』公謂前未及也，遂作詞曰：『不似秋光，只與離人照斷腸。』而老杜云：『秋月解傷神。』語簡而益工也。」

《侯鯖錄》云：「東坡在汝陰，初春庭梅盛開，月色鮮霽，夫人曰：『春月勝如秋月，秋月令人慘淒，春月令人和悅。』坡笑曰：『子誠知言。』即召客飲，作《減字木蘭花》云：『春庭月午，影落春醪光欲舞；步轉迥廊，半落梅花婉娩香；輕風薄霧，都是少年行樂處；不似秋光，只與離人照斷腸。』」

潘子真《詩話》云：「『古有行道人，陌上見三叟，年各百餘歲，相與鋤禾莠。住車問三叟：何以得此壽？上叟前致詞：量腹節所受；中叟前致詞：室內嫗粗醜；下叟前致詞：暮眠不覆首。要哉三叟言，所以能長久。』又：『少壯面目澤，長大色醜粗。丑粗人所惡，拔白自洗蘇。平生發完全，變化似浮屠。醉酒巾幘落，禿頂赤如壺。』此應璩《三叟詞》也。吳兢《古樂府》及《藝文類聚》所載，語皆不完。予得此本於臨淄晏公家，以示周元翁，元翁笑曰：『當徒子之妻，蓬頭攣耳，又疥且痔，便有五子；東家之女，登牆見窺，今三年矣，玉未之許也。烏在其為粗醜也哉？』」

東坡云：「昨日，太守楊君採、通判張君規，邀餘出游安國寺，坐中論風氣養生之事。餘曰：『皆不足道，難在去欲。』張曰：『蘇子卿嚙雪啖氈，縮背出血，無一語少屈，可謂了死生之際矣；然不免為胡婦生子，而況洞房綺疏之下乎？乃知此事不易消除。』眾客皆大笑。餘愛其語有理，故為記之。」

苕溪漁隱曰：「子由奉使契丹寄子瞻詩云：『誰將家集過幽都，每被行人問大蘇，莫把文章動蠻貊，恐妨談笑臥江湖。』此《欒城集》中詩也。《澠水燕談錄》云：張蕓叟奉使大遼，宿幽州館中。有題蘇子瞻《老人行》於壁間者，聞範陽書肆亦刻子瞻詩數十篇，謂之《大蘇集》。子瞻名重當代，外至夷虜，亦愛服如此。蕓叟題其後曰：『誰傳佳句到幽都，逢著胡兒問大蘇。』此二句與子由之詩全相類，疑好事者改之也。」

《冷齋夜話》云：「蘇子由謫高安時，雲庵居洞山，時時相過。有聰禪師者，亦蜀人，居聖壽寺。一夕，雲庵夢同子由出迓五祖戒禪師，既覺，私怪之，以語聰，聰曰：『吾亦夢同迎戒禪師。』子由撫掌大笑曰：『世間夢乃有同者，異哉！』俄東坡書至，曰：『吾已至奉新，旦夕可相見。』子由攜兩衲候於城南建山寺。東坡至，坐定，理夢事以語坡，坡曰：『軾八九歲時，時時夢身是僧，往來陝右；又先妣方娠，夢一僧來托宿，瘠而眇。』云庵驚曰：『戒，陝右人也，失一目，暮年棄五祖來游高安，終於大愚。』逆數蓋五十年，而東坡時年四十九矣。後與雲庵書其略曰：『戒和尚不識人嫌，強顏複出，亦可笑矣。既是法器，願痛加磨厲，使還舊觀。』自是常著衲衣。哲宗問右璫陳衍曰：『蘇軾襯朝章何衣？』對曰：『是道衣。』哲宗笑之。及謫英州，佛印、雲庵遣書至，坡不複答，但引紙大書曰：『戒和尚又鑿脫也。』後七年，歸自海南，有玉局之除，作偈答南華長老云：『惡業相纏五十年，常行八棒十三禪，今著衲衣歸玉局，可憐化作五通仙。』」

王直方《詩話》云：「杭有西湖，而潁亦有西湖，皆為游賞之勝，而東坡連守二州，其初得潁也，有潁人在坐云：『內翰但只消游湖中，便可以了郡事。』蓋言其訟簡也，秦少章因作一絕獻之，云：『十里荷花菡萏初，我公所至有西湖，欲將公事湖中了，見說官閒事亦無。』後東坡到潁，有《謝執政啟》，亦云：『入參兩禁，每玷北扉之榮；出典二邦，輒為西湖之長。』」

王直方《詩話》云：「《為程筠作歸真亭詩》云：『會看千字誄，木杪見龜趺。』龜趺是碑坐，不應見於木杪也。」

《石林詩話》云：「學者多議蘇子瞻『木杪見龜趺』，以為語病，謂龜趺不當出木杪也。殊不思此《題程筠先墓歸真亭》也，東南多葬山上，碑亭往往在半山間，未必皆平地，則自下視之，龜趺出木杪，何足怪哉？」

《詩眼》云：「句法之學，自是一家工夫。昔嘗問山谷：『耕田欲雨刈欲晴，去得順風來者怨。』山谷云：『不如千岩無人萬壑靜，十步回頭五步坐。』此專論句法，不論義理。蓋七言詩四字三字作兩節也，此句法出《黃庭經》，自『上有黃庭下關元』已下多此體。張子平《四愁詩》句句如此，雄健穩愜。至五言詩亦有三字二字作兩節者，老杜云：『不知西閣意，肯別定留人。』肯別邪，定留人邪？山谷尤愛其深遠閒雅，蓋與上七言同。」

《冷齋夜話》云：「東坡在惠州，作《梅詞》云：『玉骨那愁瘴霧，冰肌自有仙風，海仙時遣探芳叢，倒挂綠毛麼鳳。素面常嫌粉污，洗妝不退唇紅，高情已逐曉雲空，不與梨花同夢。』時侍兒朝雲新亡，其寓意為朝雲作也。」苕溪漁隱曰：「王直方《詩話》載晁以道云：『說之初見東坡《梅詞》，便知道此老須過海，只為古今人不曾道到此，須罰教去。』此言鄙俚，近於忌人之長，幸人之禍，直方無識，載之《詩話》，寧不畏人之譏誚乎？」《高齋詩話》云：「『高情已逐曉雲空，不與梨花同夢。』後見王昌齡《梅詩》云：『落落寞寞路不分，夢中喚作梨花云。』方知東坡引用此詩也。」王直方《詩話》云：「《橄欖詩》：『紛紛青子落紅鹽，正味森森苦且嚴，待得微甘回齒頰，已輸崖蜜十分甜。』範景文言：『橄欖木高大難採，以鹽擦木身，則其實自落，此所以有落紅鹽之語也。』」苕溪漁隱曰：「余居嶺外七年，備見土人採橄欖，初未嘗以鹽擦樹身，亦只以梯採之，或以杖擊之；而東坡『落紅鹽』之語，當自別出小說也。」

《隱居詩話》云：「王禹偁《橄欖詩》云：『南方多果實，橄攬稍珍奇。北人將就酒，食之先顰眉，皮核苦且澀，歷口複棄遺，良久有回味，始覺甘如飴。』蓋六句說回味。歐陽修云：『甘苦不相入，初爭久方知。』極快健也。」

蘇子由云：「東坡居士謫居儋耳，置家羅浮之下，獨與幼子過負簷渡海，葺茅竹而居之，日啖薯芋，而華屋玉食之念，不存於胸中；平生無所嗜好，以圖史為園囿，文章為鼓吹，至是亦皆罷去。猶獨喜為詩，精深華妙，不見老人衰憊之氣。」苕溪漁隱曰：「凡人能處憂患，蓋在其平日胸中所養。韓退之，唐之文士也，正色立朝，抗疏《諫佛骨》，疑若殺身成仁者；一經竄謫，則憂愁無聊，概見於詩詞。由此論之，則東坡所養，過退之遠矣。」

《石林詩話》云：「詩篇當有操縱，不可拘用一律。蘇子瞻詩：『林行婆家初閉戶，翟夫子舍尚留關。』始讀殆不可測其意，蓋下有『連娟缺月黃昏後，縹緲新居紫翠間，系悶豈無羅帶水，割愁還有創鋩山』四句，則入頭不怕放行，寧傷初拙也。然『系悶羅帶，割愁劍鋩』之語，大是險諢，亦何可屢打也。」《三山老人語錄》云：「自來九日多用落帽事，獨東坡云：『破帽多情卻戀頭』，尤為奇特。」《緗素雜記》云：「《舊唐書》載唐明皇時宰相李林甫，自以無學術，僅能秉筆，有才名於時者尤忌之。林甫典選時，選人嚴迥判語『杕杜』二字，林甫不識，謂韋侍郎曰：『此謂杕杜何也？』韋俛首不敢言。又太常少卿姜度妻誕子，林甫手書慶之曰：『聞有弄獐之慶。』客視之掩口。故東坡《賀人生子詩》云：『甚欲去為湯餅客，卻愁錯寫弄獐書。』蓋用此也。惜乎《新史》不載其事。」

東坡云：「兒子邁嘗作《林檎詩》云：『熟顆無風時自落，半腮迎日鬥鮮紅。』於等輩中亦號有思致者，今已老，無它技，但亦時出新句也。嘗作酸棗尉，有詩云：『葉隨流水歸何處，牛載寒鴉過別村。』此句亦可喜也。」

苕溪漁隱曰：「蘇叔黨過《賦鼠須筆》云：『太倉失陳紅，狡穴得餘腐，既興丞相嘆，又發廷尉怒。磔肉喂餓貓，紛髯雜霜兔。插架刀槊健，落紙龍蛇騖。物理未易詰，時來即所遇。穿墉何卑微，托此得佳譽。』其步驟氣格，殊有父風也。」

卷第四十二.東坡五

東坡五

唐子西《語錄》云：「東坡作《病鶴詩》，嘗寫『三尺長脛瘦軀』，闕其一字，使任德翁輩下之，凡數字；東坡徐出其稿，蓋『閣』字也。此字既出，儼然如見病鶴矣。東坡詩敘事言簡而意盡，惠州有潭，潭有潛蛟，人未之信也；虎飲水其上，蛟尾而食之，俄而浮骨水上，人方知之。東坡以十字道盡云：『潛鱗有飢蛟，掉尾取渴虎。』言渴則知虎以飲水而召災，言飢則蛟食其肉矣。」《後山詩話》云：「詩欲其好，則不能好矣。王介甫以工，蘇子瞻以新，黃魯直以奇，而子美之詩奇常工易新陳，莫不好也。」

王直方《詩話》云：「東坡嘗以所作小詞示無咎、文潛，曰：『何如少游？』二人皆對云：『少游詩似小詞，先生小詞似詩。』陳無己云：『荊公晚年詩傷工，魯直晚年詩傷奇。』余戲之曰：『子欲居工奇之間邪？』」

《遯齋閒覽》云：「蘇子瞻嘗自言平生有三不如人，謂著棋、飲酒、唱曲也。然三者亦何用如人。子瞻之詞雖工，而多不入腔，正以不能唱曲耳。」《呂氏童蒙訓》云：「老杜歌行，最見次第出入本末；而東坡長句，波瀾浩大，變化不測，如作雜劇，打猛諢入卻打猛諢出也。《三馬贊》：『振鬣長鳴，萬馬皆喑。』此記不傳之妙。學文者能涵泳此等語，自然有入處。」

王直方《詩話》云：「邢敦夫言：『掃地焚香閉閣眠，簟紋如水帳浮煙，客來夢覺如何處，挂起西窗浪接天。此東坡詩也，嘗題於餘扇，山谷初讀，以為是劉夢得所作。』」

《後山詩話》云：「蘇詩始學劉禹錫，故多怨刺，學不可不謹也。晚學太白，至其得意，則似之矣，然失於粗，以其得之易也。」

《緗素雜記》云：「東坡於金門寺中，見李留台與二錢唱和，戲用其韻跋之，有云：『欲問君王乞符竹，但憂無蟹有監州。』注云：『皆世所傳錢氏故事。』事見《歸田錄》，云：『國朝自下湖南，始置通判，既非副貳，又非屬官，故常與知州爭權，每云我是監郡，朝廷使我來監汝，舉動為其所制。太祖聞而患之，下詔書戒勵，自此稍絀。然至今州郡往往與通判不和。往時有錢昆少卿者，家世餘杭人也。(「餘」原作「饒」，今據徐鈔本、明鈔本校改。)杭人嗜蟹。昆嘗求補外，人問其欲何州，昆曰：『但得有螃蟹無通判處可矣。』至今士人以為口實。」蔡寬夫《詩話》云：「學士院舊與宣徽院相鄰，今門下後省，乃其故地。玉堂兩壁，有巨然畫山，董羽水。宋宣獻公為學士時，燕穆之複為六幅山水屏寄之，遂置於中間。宣獻詩所謂『憶昔唐家扃禁地，粉壁曲龍聞曩記，承明意象今頓還，永與鑾坡為故事』是也。唐翰林壁畫海曲龍山，故詩引用之。元豐末，既修兩後省，遂移院於今樞密院之後，兩壁既毀，屏亦莫知所在。今玉堂中屏，乃待詔郭熙所作《春江曉景》。禁中官局，多熙筆跡，而此屏獨深妙，意若欲追配前人者。蘇儋州嘗賦詩云：『玉堂晝掩春日閒，中有郭熙畫春山。』今遂為玉堂一佳物也。」苕溪漁隱曰：「《才調集》有無名氏絕句云：『春光冉冉歸何處，更向樽前把一杯，盡日問花花不語，為誰零落為誰開？』東坡《吉祥寺花詩》云：『太守問花花有語，為君零落為君開。』遂與前詩略同，豈偶然邪。《古今詩話》載，太上隱者，人莫知其本末，好事者從之問姓名，不答，留詩一絕云：『偶來松樹下，高枕石頭眠，山中無歷日，寒盡不知年。』東坡《贈梁道人詩》云：『寒盡山中無歷日。』用此事也。又《行瓊儋間肩輿坐睡夢中得句》云：『千山動鱗甲，萬穀酣笙鐘。』覺而遇清風急雨，戲作數句云：『幽懷忽破散，永嘯來天風，千山動鱗甲，萬穀酣笙鐘。』蓋風來則千山草木皆動，如動鱗甲，萬穀號呼有聲，如酣笙鐘耳。」

王直方《詩話》云：「東坡《送楊孟容詩》云：『我家峨眉陰，與子同一邦，相望六十里，共飲玻璃江。江山不違人，遍滿千家窗，但苦窗中人，寸心不自降。子歸治小國，洪鐘噎微撞；我留侍玉堂，弱步欹豐扛。後生多高才，名與黃童雙。不肯入州府，故人餘老龐。殷勤與問訊，愛惜霜眉厖，何以待我歸，寒醅發春缸。』蓋效山谷體作也。山谷云：『子瞻詩句妙一世，乃云效庭堅體，退之戲效孟郊、樊宗師之比，以文滑稽耳。恐後生不解，故次韻道之曰：我詩如曹鄶，淺陋不成邦；公如大國楚，吞五湖三江，赤壁風月笛，玉堂雲霧窗。句法提一律，堅城受我降。枯松倒澗壑，波濤所舂撞，萬牛挽不前，公乃獨力扛。諸人方嗤點，渠非晁張雙。但懷相識察，床下拜老龐。小兒未可知，客或許敦厖。誠堪婿阿巽，買紅纏酒缸。』歐陽文忠亦嘗效聖俞體作一篇，有云：『嘉子治新園，乃在太行穀。』題劉羲叟家園也。」

《後山詩話》云：「昔之黠者，滑稽以玩世，曰：『彭祖八百歲而死，其婦哭之慟，其鄰里共解之，曰：人生八十不可得，而翁八百矣，尚何尤。婦謝曰：汝輩自不喻耳，八百死矣，九百猶在也。』世以癡為九百，謂其精神不足也。又曰：『令新視事，而不習吏道，召胥魁問之。魁具道笞十至五十。及折杖數，令遽止之，曰：我解矣，笞六十為杖十四邪。魁笑曰：五十尚可，六十猶癡邪。』蘇長公取為偶對，曰：『九百不死，六十猶癡。』」苕溪漁隱曰：「東坡《送人守嘉州》古詩，其中云：『蛾眉山月半輪秋，影入平羌江水流；謫仙此語誰解道？請君見月時登樓。』上兩句全是李謫仙詩，故繼之以『謫仙此語誰解道，請君見月時登樓』之句。此格本出於李謫仙，其詩云：『解道澄江淨如練，令人還憶謝玄暉。』蓋『澄江淨如練』，即玄暉全句也。後人襲用此格，愈變愈工。」

東坡云：「昔年過洛，見李公簡，言：宋真宗既東封，訪天下隱者。杞人楊樸能為詩，召對，自言不能。上問：『臨行有人作詩送卿否？』樸曰：『惟臣妻有一首云：更休落魄耽杯灑，且莫猖狂愛詠詩，今日捉將官裏去，這回斷送老頑皮。』上大笑，放還山。餘在湖州，坐作詩追赴詔獄，妻子送餘出門，皆哭，無以語之，顧謂妻子曰：『子獨不能如楊處士妻作一詩送我乎？』妻子不覺失笑，餘乃出。」

《桐江詩話》云：「楊樸，字契先，一日，秋晴，戲釣於道傍溪澗中，值漕台陳文惠出巡按，從者訶之，契先竟不顧。文惠怒，命從者攝至前路郵亭中詰之，契先風神村野，宛然一耕夫也。文惠益怒，欲加以刑。契先丐亳楮供狀，(「狀」原作「析」，今據明鈔本校改。)乃作絕句云：『昨夜西風爛漫秋，(「漫」原作「熳」，今改。)今朝東岸獨垂鉤，紫袍不識蓑衣客，曾對君王十二旒。』文惠謝遣之。」王定國《甲申雜記》云：「天下之公論，雖仇怨不能奪也。李承之奉世知南京，嘗謂餘曰：『昨在從班，李定資深鞠子瞻獄，雖同列不敢輒啟問。一日，資深於崇政殿門忽謂諸人曰：蘇軾奇才也。眾莫敢對。已而曰：雖三十年所作文字詩句，引証經傳，隨問即答，無一字差舛，誠天下之奇才也。』嘆息不已。」苕溪漁隱曰：「余之先君，靖康間嘗為台端，台中子瞻詩案具在，因錄得其本，與近時所刊行《烏台詩案》為尤詳。(「案」原作「話」，今據徐鈔本、明鈔本校改。)今節入《叢話》，以備觀覽。」

《臘月游孤山詩》云：「獸在藪，魚在湖，一入池檻歸期無。誤隨弓旌落塵土，坐使鞭棰環呻呼。追胥連保罪及孥，百日愁嘆一日娛。白雲舊有終老約，朱綬豈合山人紆。人生何者非蘧廬，故山鶴怨秋猿孤。何時自駕鹿車去，掃除白發煩菖蒲。麻鞋短後隨獵夫，射弋狐兔供朝晡。陶潛自作《五柳傳》，潘閬畫入三峰圖。吾年凜凜今幾餘，知非不去慚衛蘧。歲荒無術歸亡逋，鵠則易畫虎難摹。」此詩云：「誤隨弓旌落塵土，坐使鞭棰環呻呼。」以譏新法行後，公事鞭棰多也。又云：「追胥連保罪及孥。」以譏鹽法收坐同保妻子移鄉，法太急也。又云：「歲荒無術歸亡逋，鵠則易畫虎難摹。」意取馬援言「畫鵠不成猶類騖，畫虎不成反類狗」，言歲既飢荒，我欲出奇，擘畫賑濟，又恐不從，恐似畫虎不成反類狗也。《戲子由》詩云：「宛丘先生長如丘，宛丘學舍小如舟，常時低頭誦經史，忽然欠伸屋打頭；斜風吹帷雨注面，先生不愧傍人羞。任從飽死笑方朔，肯為雨立求秦優。眼前勃溪何足道，處置六鑿須天游。讀書萬卷不讀律，致君堯舜知無術。勸農冠蓋鬧如云，送老齏鹽甘似蜜。門前萬事不挂眼，頭雖長低氣不屈！餘杭別駕無功勞，畫堂五丈容旗旄，重樓跨空雨聲遠，屋多人少風騷騷。平生所慚今不恥，坐對疲氓更鞭棰。道逢陽虎呼與言，心知其非口諾唯。居高志下真何益，氣節消縮今無幾。文章小技安足程，先生別駕舊齊名。如今衰老俱無用，付與時人分重輕。」此詩云：「任從飽死笑方朔，肯為雨立求秦優。」意取《東方朔傳》「侏儒飽欲死，臣朔飢欲死。」及《滑稽傳》「優旃謂陛楯郎：『汝雖長何益，乃雨立，我雖短，幸休居。』」言弟轍居貧官卑，而身材長大，故以比東方朔、陛楯郎，而以當今進用之人比侏儒、優旃也。又云：「讀書萬卷不讀律，致君堯舜知無術。」是時新興律學，某意非之，以謂法律不足以致君堯舜，今時人專學法律，而忘詩書，故言我讀書萬卷，惟不讀法律，蓋知法律之中，無致君堯舜之術也。又云：「勸農冠蓋鬧如云，送老誹齏鹽甘似蜜。」以譏所差提舉官，所至苛碎生事，發摘官吏，惟學官無吏責也。又云：「平生所慚今不恥，坐對疲氓更鞭棰。」是時多徒配犯鹽之人，例皆飢貧，言鞭撻此等貧民，平生所慚，今不複恥，以譏鹽法太急也。又云：「道逢陽虎呼與言，心知其非口諾唯。」是時張靚、俞希旦作鹽司，意不喜其人，不敢與爭議，故毀詆之為陽虎也。

《山村詩》云：「煙雨蒙蒙雞犬聲，有生何處不安生？但教黃犢無人佩，布穀何勞也勸耕！」意言是時販私鹽者，多帶刀杖，故取前漢龔遂令人賣劍買牛，賣刀買犢，曰：「何為帶牛佩犢。」意言但得鹽法寬平，令民不帶刀劍，而買牛犢，則民自力耕，不勞勸督，以譏鹽法太峻不便也。又云：「老翁七十自腰鐮，慚愧春山筍蕨甜，豈是聞韶解忘味，爾來三月食無鹽。」意言山中之人飢貧無食，雖老猶自採筍蕨充飢，時鹽法峻急，僻遠之人，無鹽食用，動經數月。若古之聖賢，則能聞韶忘味，山中小民豈能食淡而樂乎？以譏鹽法太急也。又云：「杖藜裹飯去怱怱，過眼青錢轉手空，贏得兒童語音好，一年強半在城中。」意言百姓請得青苗錢，立便於城中浮費使卻，又言鄉村之人，一年兩度夏秋稅，及數度請納和預買錢，今來更添青苗助役錢。因此莊家幼小子弟，多在城市，不著次第，但學得城中人語音而已。以譏新法青苗助役不便也。

卷第四十三.東坡六

東坡六

《開運鹽河詩》云：「居官不任事，蕭散羨長卿，胡不歸去來，滯留愧淵明。鹽事星火急，誰能恤農耕？薨薨曉鼓動，萬指羅溝坑。天雨助官政，泫然淋衣纓，人如鴨與豬，投泥相濺驚，下馬荒堤上，四顧但湖泓，線路不容足，又與牛羊爭，歸田雖賤辱，豈失泥中行。寄語故山友，慎勿厭藜羹。」是時，盧秉提舉鹽事，擘畫開運鹽河，差夫千餘人。某於大雨中部役其河，只為般鹽，既非農事，而役農民，秋田未了，有妨農事。又其河中間有湧沙數里，意言開得不便，自嘆泥雨勞苦，羨司馬長卿居官而不任事，又愧陶淵明不早棄官歸去也。農事未休，而役千餘人，故云：「鹽事星火急，誰能恤農耕？」又言百姓已勞苦不易，天雨又助官政之勞民，轉致百姓疲弊，役人在泥水中辛苦，無異鴨與豬。又言某亦在泥中，與牛羊爭路而行，若歸田豈至此哉！故云寄語故山友，慎不可厭藜羹而思仕宦。以譏開運鹽河不當，又妨農事也。

王詵送韓幹畫馬十二疋求跋尾，作詩云：「南山之下，汧渭之間，想見開元天寶年，八坊分屯隘秦川，四十萬疋如雲煙，騅駓駰駱驪騮騵，白魚赤兔騂皇鶾，龍顱鳳頸獰且妍，奇姿逸德隱駑頑。碧眼胡兒手足鮮，歲時剪刷供帝閒；柘袍臨池侍三千，紅妝照日光流淵；樓下玉螭吐清寒，往來蹙踏生飛湍。眾工舐筆和朱鉛，先生曹霸弟子韓，廄馬多肉尻脽圓，肉中畫骨誇尤難。金羈玉勒繡羅鞍，鞭棰刻烙傷天全，不如此圖近自然，平沙細草荒芊綿，驚鴻脫兔爭後先。王良挾策飛上天，何必俯首服短轅！」意以騏驥自比，譏執政大臣無能盡我才，如王良之御者，何必折節於求進用也。李清臣因沂山龍祠祈雨有應，作詩云：「南山高崚嶒，北山亦崷崪，坐看兩山雲出沒。行如驅，歸若呼，始覺山中有靈物。鬱鬱其焚蘭，覃覃其擊鼓，祝屢云云巫屢舞。我民無罪神所憐，一夜雷風三尺雨。嶺木兮蒼蒼，溪泉兮央央，雲散諸峰互明滅，東阡西陌農事忙，廟閒山空音響絕。」某和云：「高田生黃埃，下田生蒼耳，蒼耳亦已無，更問麥有幾。蛟龍睡足亦解慚，二麥枯時雨如洗。不知雨從何處來，但聞呂梁百步聲如雷。試上城南望城北，際天菽麥青成堆。飢火燒腸作牛吼，不知待得秋成否？半年不雨坐龍慵，但怨天公不怨龍。今朝一雨聊自贖，龍神社鬼各言功。無功日盜太倉粟，嗟我與龍同此責。勸農使者不汝容，因君作詩先自劾。」此詩言本因龍神懶惰不行雨，卻使人怨天公，以譏執政大臣不任職，不能調理陰陽，卻使人怨天子；以天公比天子，以龍神社鬼比執政大臣及百執事。某自言無功竊祿，與大臣無異。當時送與李清臣，後得一兩日，李清臣來相看，笑言：「承見示詩，只是勸農使者，不管恁地事。」弟轍時在徐州，李清臣與詩，於詩後批云：「可求子瞻共和。」其詩云：「匙飯盤蔬強少留，(「匙」原作「已」，今據明鈔本校改。)相逢何物可消憂？緣君未得酒中趣，與我謾為方外游。草亂不容移馬足，山雄全欲逼城樓，濟時異日須公等，莫狎翩翩海上鷗。」某和云：「五鬥塵勞尚足留，閉門聊欲治幽憂。羞為毛遂囊中穎，未許朱雲地下游，無事會須成好飲，思歸時亦賦《登樓》。羨君幕府如僧舍，日向城西看浴鷗。」朱雲，漢成帝時乞斬張禹，漢成帝欲誅之，朱雲曰：「臣得下從龍逄、比干游，足矣。」龍逄，夏桀臣；比干，商紂臣：昔因諫而死。某為屢言新法，不蒙施行，不合以朱雲自比，意言聖明之世，必無誅戮之事，故未許與朱雲地下游。及王粲是魏武帝時人，因天下亂離，故粲在荊州依托劉表，作《登樓賦》，賦中有懷鄉思歸之思，意亦欲作此賦也。又用轍韻贈李清臣云：「城南短李好交游，箕踞狂歌總自由，尊主庇民君有道，樂天知命我無憂，醉呼妙舞留連夜，」注云：「邦直家有舞者甚妙。」又云：「閒作清詩斷送秋，瀟灑使君殊不俗，樽前容我攬須不？」後李清臣再次元韻云：「東來常嘆鮮朋游，得遇高人蘇子由。已誓不言天下事，相看俱遣世間憂。新詩定及三千首，曩別幾成二十秋。南省都台風雪夜，問君還記劇談不？」後李清臣差修國史，賦詩送之云：「珥筆西歸近紫宸，太平典冊不緣麟。付君此事寧論晉，載我當時舊《過秦》。門外想無千斛米，墓中知有百年人。看君兩眼明如鏡，休把《春秋》坐素臣。」某於仁宗朝曾進論二十五首，皆論往古得失。賈誼，漢文帝時人，追論秦之過失，作《過秦論》，《史記》載之。某妄以賈誼自比，意欲李清臣於國史中載所進論。

章傳作詩見寄，某次韻云：「並生天地宇，同閱古今宙。視下則有高，無前孰為後？達人千鈞弩，一弛難再彀；下士沐猴冠，已系猶跳驟。欲將駒過隙，坐待石穿溜。君看漢唐主，宮殿悲麥秀。而況彼區區，何異一醉富。爰居非所養，俯仰眩金奏。髑髏有餘樂，不博南面後。嗟我昔少年，守道貧非疚，自從出求仕，役物恐見囿。馬融既依梁，班固亦事竇。效顰豈不欲，頑質謝鐫鏤。仄聞長者言：悻直非養壽，唾面慎勿拭，出胯當俛就，居然成懶廢，敢複齒豪右。子如照海珠，網目疏見漏。宏才乏近用，巧舞困短袖。坐令傾國容，臨老見邂逅。吾衰信久矣，書絕十年舊，門前可羅雀，感子煩屢扣。願言歌《緇衣》，子粲予還授。」此詩云：「馬融既依梁，班固亦事竇，(「事」原作「是」，今據宋本、元本、徐鈔本、明鈔本校改。)效顰豈不欲，頑質謝鐫鏤。」所引梁冀、竇憲，並後漢時人，因時君不明，驕暴竊威福用事，馬融、班固皆儒者，並依托之。此詩詆毀當時執政大臣，引梁冀、竇憲驕暴竊威福用事，以比執政大臣，言我不能效馬融、班固依托此人也。

赴杭州通判，弟轍送至潁州，作初別詩云：「征帆挂西風，別淚滴清潁，留連知無益，惜此須臾景。我生三度別，此別尤酸冷。念子似先君，木訥剛且靜；寡詞真吉人，介石乃機警。至今天下士，去莫如子猛。嗟我久病狂，意行無坎井。有如醉且墜，幸未傷輒醒。從今得閒暇，默坐消日永。作詩解子憂，持用日三省。」此詩云：「至今天下士，去莫如子猛。」為弟轍曾差在制置三司條例司充檢詳文字，爭議新法，不合而罷。既美弟轍去之果決，則意亦是譏新法不便也。某初到杭州，寄子由詩云：「眼看時事力難任，貪戀君恩退未能，遲鈍終須投劾去，使君何日換聾丞。」此詩云：「眼看時事力難任」，時事，謂新法青苗助役等事也。言己才力不能勝任，意亦是譏新法事煩難了辦也。游徑山留題詩云：「眾峰來自天目山，勢若駿馬奔平川，中塗勒破千里足，金鞭玉鐙相回旋。人言山住水亦住，下有萬古蛟龍淵。道人天眼識王氣，結茅宴坐荒山巔，精誠貫山石為裂，天女下試顏如蓮，寒窗暖足來樸握，夜缽咒水降蜿蜒。雪眉老人朝扣門，願為弟子長參禪。爾來廢興三百載，奔走吳會輸金錢。飛樓湧殿壓山破，朝鐘暮鼓驚龍眠。晴空偶見浮海蜃，落日下數投村鳶。有生共處覆載內，擾擾膏火同烹煎。近來愈覺世議隘，每到寬處差安便。嗟餘老矣百事廢，卻尋舊學心茫然。問龍乞水歸洗眼，欲看細字銷殘年。」龍井水洗病眼有效。此詩云：「近來愈覺世議隘」，以譏近日進用之人，多是刻薄，議論偏隘，不容人過失，故見山中寬閒之處為樂也。

八月十五日觀潮，作詩云：「吳兒生長狎濤淵，冒利忘生不自憐，東海若知明主意，應教斥鹵變桑田。」時新有旨禁弄潮，故云「吳兒生長狎濤淵，冒利輕生不自憐」，蓋言弄潮之人，為貪官中利物，致其間有溺死者，故朝旨禁斷；某為主上好興水利，因作此詩，言「東海若知明主意，應教斥鹵變桑田」，意言東海若知此意，當令斥鹵地盡變桑田：此事之必不可成者，以譏興水利之難成也。

黃庭堅寄書並古風詩與某，其書云：「伏惟閣下：學問文章，度越前輩，大雅豈弟博約，後來立朝，以直言見排，補郡輒上課最，可謂聲實相中，內外稱職。」其古風詩云：「江梅有佳實，托根桃李場；桃李終不言，朝露借恩光。孤芳忌皎潔，冰雪空自香。古來和鼎實，此物升廟廊。歲月坐成晚，煙雨青已黃。得升桃李盤，以遠初見嘗。終然不可口，擲棄官道傍。但使本根在，棄捐果何傷。」又云：「長松出澗壑，十里聞風聲。上有百尺絲，下有千歲苓。自性得久要，為人制頹齡。小草有遠志，相依在平生。醫和不並世，深根且固蒂。人言可醫國，何用太早計。小大才則殊，氣味固相似。」某答書云：「觀其文以求其為人，必輕外物而自重者，今之君子，莫能用也。」今之君子，謂近日朝廷進用之人，意言黃庭堅輕外物而自重，以譏諷當今進用之人，不能援引庭堅而用之也。及依韻和答古風詩云：「佳穀臥風雨，稂莠登我場。陳前謾方丈，玉食慘無光。大哉天宇間，美惡更臭香。君看五六月，飛蚊殷回廊。茲時不少假，俛仰霜葉黃，期君蟠桃枝，千載終一嘗；顧我如苦李，全生依路傍。紛紛不足慍，悄悄徒自傷。」此詩云：「佳穀臥風雨，稂莠登我場。陳前謾方丈，玉食慘無光。」以譏世之小人輕君子，如稂莠之奪佳穀也。又云：「大哉天宇間，美惡更臭香。君看五六月，飛蚊殷回廊。茲時不少假，俛仰霜葉黃。期君蟠桃枝，千載終一嘗；顧我如苦李，全生依路傍。紛紛不足慍，悄悄徒自傷。」意言君子小人進退有時，如夏月蚊虻縱橫，至秋自息，比黃庭堅於蟠桃，進用必遲，自比苦李，以無用自全。又取《詩》云：「憂心悄悄，慍於群小。」皆以譏當今進用之人為小人也。又云：「空山學仙子，妄意笙簫聲。千金得奇藥，開視皆豨苓。不知市人中，自有安期生。君今已度世，坐閱霜中蒂。摩挲古銅人，歲月不可計。閬風安在哉？要君相指似。」此詩即無譏諷。

劉攽通判泰州，作詩送之云：「君不見阮嗣宗，臧否不挂口，莫誇舌在牙齒牢，是中惟可飲醇酒。讀書不用多，作詩不須工，海邊無事日日醉，夢魂不到蓬萊宮。秋風昨夜入庭樹，蓴絲未老君先去；君先去，幾時回，劉郎應白髮，桃花開不開。」此詩云：「君不見阮嗣宗，臧否不挂口。莫誇舌在牙齒牢，是中惟可飲醇酒。」言當學阮籍口不臧否人物，惟可飲酒，勿談時事，意以譏新法不便，不容人直言也。熙寧四年赴杭州通判，到揚州，有劉攽、孫洙、劉摯，皆在本州，偶然相聚數日，別後作詩三首，各用逐人字為韻，內寄劉攽詩云：「去年送劉郎，醉語已驚眾；如今各漂泊，筆硯誰能弄。我命不在天，羿彀未必中。作詩聊遣意，老大慵譏諷。夫子少年時，雄辨輕子貢，爾來再傷弓，戢翼念前痛。廣陵三日飲，相對恍如夢，況逢賢主人，白酒撥春甕。竹西已揮手，灣口猶屢送。羨子去安閒，吾邦正喧哄。」此詩云：「羨子去安閒，吾邦正喧哄。」言杭州監司所聚，是時初行新法，青苗助役事多，故云「吾邦正喧哄」，以譏新法事多不便也。熙寧九年，劉攽寄秦字韻詩與某，尋和云：「白髮相望兩故人，眼看時事幾番新。曲無和者應思郢，論少卑之且借秦。歲惡詩人無好語，夜長鰥守向誰親？少思多睡無如我，鼻息如雷撼四鄰。」此詩云「眼看時事幾番新」，以譏近日更立新法事多也。劉攽聞人唱某小詞，作詩相戲，某和云：「十載漂然未可欺，那堪重作看花詩。門前惡語誰傳出？醉後狂歌自不知。刺舌君今猶未戒，炙眉我亦更何詞。相從痛飲無餘事，正是春容最好時。」此詩引賀拔惎以錐刺其子舌，戒以言語事，以戲攽，又不合引王舒狂言為王敦炙其眉事以自比，以譏時人不能容狂直之言也。

卷第四十四.東坡七

東坡七

任杭州通判日，轉運司差往湖州相度堤岸利害，因與知湖州孫覺相見，作詩與孫覺云：「嗟餘與子久離群，耳冷心灰百不聞，若對青山談世事，當須舉白便浮君。」某是時約孫覺並坐客，如有言及時事者，罰一大盞；雖不指言時事是非，意言時事多不便，不得說也。又云：「天目山前綠浸裾，碧瀾堂下看銜艫。作堤捍水非吾事，閒送苕溪入太湖。」某為先曾言水利不便，卻被轉運司差相度堤岸。又云「作堤捍水非吾事」，意言本非興水利之人，以譏諷水利之不便也。

錢藻知婺州，臨行，館閣同舍舊例餞送，席上眾人先索錢藻相別詩，欲各分韻作送行詩。錢藻作五言絕句一首，分得英字韻，作古詩送之，云：「老手便劇郡，高懷厭承明。聊紆東陽綬，一濯滄浪纓。東陽佳山水，未到意已清。過家父老喜，出郭壺漿迎。子行得所願，愴恨居者情。吾君方急賢，日旰坐邇英。黃金招樂毅，白璧賜虞卿。子不少自貶，高義空崢嶸。古稱為郡樂，漸恐煩敲楞。臨分敢不盡，醉語醒還驚。」此詩言朝廷方急才，多士並進，子獨遠出為郡，不少自勉，強求進，但守高義，意譏時人之急進也。又言青苗助役既行，百姓輸納不前，則為郡者不免用鞭棰催督，醉中道此，醒後卻驚恐得罪，以譏新法不便也。

張方平陳乞得南京留台，有詩送之，云：「我公古仙伯，超然羨門姿，偶懷濟物志，遂為世所縻。黃龍游帝郊，簫韶鳳來儀，終然反冥極，豈複安籠池。出入四十年，憂患未嘗辭，一言有歸意，闔府諫莫移。吾君信英睿，搜士及茅茨，無人長者側，何以安子思。歸來掃一室，虛白以自怡，游於物之初，世俗安得知。我亦世味薄，因循鬢生絲，出處良細事，從公當有時。」此詩云：「無人長者側，何以安子思。」意以子思比方平之賢，言朝廷當堅留本人要任，不可令閒也。元豐元年，王鞏來徐州，方平令王鞏將書一封詩一卷，封題曰《樂全堂雜詠》，開看，是方平舊詩一卷，某作詩題卷末云：「人物一衰謝，微言難重尋。殷勤永嘉末，複聞正始音。清談未足多，感時意殊深。少年有奇志，欲和南風琴。荒林蜩蜇亂，廢沼蛙蟈淫。遂欲掩兩耳，臨文但噫喑。蕭然王郎子，來自緱山陰」，注云：「其婿王鞏攜來。」又云：「雲見浮丘伯，吹簫明月岑，遺聲落淮泗，蛟鼉為悲吟。願公正王度，《祈招》繼愔愔。」此詩云：「人物一衰謝，微言難重尋。殷勤永嘉末，複聞正始音。清談未足多，感時意殊深。」晉元帝時，衛玠初過江左，王導見之，云：「昔王輔嗣吐金聲於中朝，今此子複玉振於江左，不意永嘉之末，複聞正始之音。」某意言晉元帝之時，人物衰謝，不意複見衛玠之清談風流，亦如今時人物衰謝，不意複見方平之文章才氣，以譏今時風俗浮薄，人物衰謝也。意以衛玠比方平，故云：「清談未足多，感時意殊深。」言我非獨多衛玠之清談，但感時之人物衰謝，微言難繼，此意殊深遠也。又云：「少年有奇志，欲和南風琴，荒林蜩蜇亂，廢沼蛙蟈淫，遂欲掩兩耳，臨文但噫喑。」意言少年本有志，欲和天子熏風之詩，因見學者皆空言無實，或雜引佛老異端之書，文字雜亂，故以荒林廢沼，比朝廷新法，屢有變改，事多荒廢，致風俗虛浮，學者誕妄，如蜩蜇蛙蟈之紛亂，故遂掩耳不複論也。又云：「蕭然王郎子，來自緱山陰，雲見浮丘伯，吹簫明月岑，遺聲落淮泗，蛟鼉為悲吟。」意以王子晉比王鞏，浮丘伯比方平也。又云：「願公正王度，《祈招》繼愔愔。」據《左傳》，楚靈王欲求九鼎於周，求地於諸侯，其臣右尹子革諫王，言昔周穆王欲巡行天下，皆將有車轍馬跡，祭公謀父作《祈招》之詩以諫王，其詩曰：「祈招之愔愔，式昭德音，思我王度，式如玉，式如金，形民之力，而無醉飽之心。」楚靈王不能用，以及於難。意欲方平勿為虛言之詩，當作詩諷諫朝政闕失，如祭公謀父作《祈招》之詩也。

李常寄來字韻詩，某依韻和云：「何人勸我此間來，弦管生衣甑有埃，綠蟻濡唇無百斛，蝗蟲撲面已三回。磨刀入谷追窮寇，灑涕循城拾棄孩。為郡鮮歡君莫嘆，猶勝塵土走章台。」此詩譏新法減刻，公使錢太甚，及造酒不得過百石，致弦管生衣，釜甑有塵，及言蝗蟲盜賊災傷飢饉之甚，以譏朝廷政事闕失，及新法不便之所致也。

赴杭州通判，到揚州，有劉摯為作台官言事，責降湖南。孫洙、劉攽皆在揚州，偶然相聚數日，別後作詩三首，各用逐人字為韻，其作劉摯詩云：「江陵昔相遇，幕府稱上賓；再見明光宮，峨冠揖搢紳；而今三見子，坎軻為逐臣。朝游雲霄間，欲分丞相茵，莫落江湖上，遂與屈子鄰。了不見喜慍，子豈真可人。邂逅成一歡，醉語出天真。士方在田里，自比渭與莘。出試乃大謬，芻狗難重陳。歲晚多霜露，歸耕當及辰。」此詩云：「暮落江湖上，遂與屈子鄰。」意取屈原放逐湘潭之間，而非其罪，今劉摯亦謫官湖南，故言與屈子相鄰近也。緣是時聞說劉摯為言新法不便責降，既以屈原非罪比摯，即是謂摯所言為當，意以譏新法不便也。又云：「士方在田里，自比渭與莘，出試乃大謬，芻狗難重陳。」莊子詆毀孔子，言孔子所陳先王之陳跡，譬如已陳之芻狗難再陳也。意亦以譏當時執政大臣，在田里之時，自比太公、伊尹，出而試用，乃人謬戾，當便罷退，不可再施用也。

知徐州日，僧道潛來相看，同在河亭上坐，見人打魚，其僧買魚放生，作詩。某依韻和云：「法師說法臨泗水，無數天花墮麈尾。(「墮」原作「隨」，今據徐鈔本、明鈔本校改。)勸將淨業種西方，莫待夢中呼起起。哀哉若魚競坐口，遠愧知幾穆生醴。(「生」原作「王」，今據元本、徐鈔本、明鈔本校改。)況逢孟簡對盧仝，不怕校人欺子美。疲民尚作魚尾赤，數罟未除吾顙泚。法師自有衣中珠，不用辛苦沙泥底。」《左傳》云：「如魚頳尾，橫流而方揚裔。」注云：「魚勞則尾赤。」是時，徐州大水之後，夫役數起，言民之疲病，如魚勞而尾赤也；數罟謂魚網之細密者，又言民既疲病，朝廷又行青苗助役法，不為除放，如密網之取魚也；皆以譏諷朝政闕失，及青苗助役新法不便，致大水為災也。

杭州一僧寺內，秋日開牡丹花數朵，陳襄作絕句，某和云：「一朵妖紅翠欲流，春光回照雪霜羞，化工只欲呈新巧，不放閒花得少休。」此詩譏當時執政，以化工比執政，以閒花比小民，言執政但欲出新意擘畫，令小民不得踅閒也。

司馬君實在西京，葺一園，名獨樂園，作詩寄之，云：「青山在屋上，流水在屋下，中有五畝園，花竹秀而野。花香襲杖屨，竹色侵盞斝，樽酒樂餘春，棋局消長夏。洛陽古多士，風俗猶爾雅。先生臥不出，冠蓋傾洛社，雖云與眾樂，中有獨樂者。才全德不形，所貴知我寡。先生獨何事？四海望陶冶。兒童誦君實，走卒知司馬。持此欲安歸？造物不我舍。聲名逐吾輩，此病天所赭。撫掌笑先生，年來效喑啞。」此詩言四海望光執政，陶冶天下，以譏見任執政不得其人。又言兒童走卒皆知其姓字，終當進用。緣光曾言新法不便，某亦曾言新法不便，既言終當進用光，意亦是譏朝廷新法不便，終用光改變此法也。又言光卻喑默不言，意望光依前上言攻擊新法也。

曾鞏通判越州，臨行，館閣同舍舊例餞送，眾人分韻，探得燕字韻，作詩送之，云：「醉翁門下士，雜沓難為賢，曾子獨超軼，孤芳陋群妍。昔從南方來，與翁兩聯翩，翁今自憔悴，子去亦宜然。賈誼窮適楚，樂生老思燕，那因江膾美，遽厭天庖膻，但苦世論隘，聒耳如蜩蟬。安得萬頃池，養此橫海鱣。」此詩云：「但苦世論隘，聒耳如蜩蟬。」以譏近日朝廷進用多刻薄之人，議論褊隘，喧亂如蟬。又云「安得萬頃池，養此橫海鱣」者，以比曾鞏賢才也。後漢黃憲汪汪如萬頃陂，言安得有度量如黃憲者，以容養此宏才也。熙寧五年，某寫書簡寄曾鞏，言賦役毛起，鹽法峻急，民不堪命，以譏新法青苗助役，繁碎如毛，及鹽法峻急不堪也。

游杭州風水洞，節推李佖知軾到來，在彼等待，軾到彼，於壁上留題詩云：「春山磔磔鳴春禽，此間不可無我吟。路長漫漫傍江浦，此間不可無君語。金鯽池邊不見君，追君直過定山村。路人皆言君未遠，騎馬少年清且婉。風岩水穴舊聞名，只隔山溪夜不行。溪橋曉溜浮梅萼，知君系馬岩花落。出城三日尚逶迤，妻孥怪罵歸何時。世上小兒誇疾走，如君相待今安有。」此詩云「世上小兒誇疾走」，意以譏諷世之小人多務急進也。當年再游風水洞，又留題詩云：「山前乳水隔塵凡，山上仙風舞檜杉。細細龍鱗生亂石，團團羊角轉空岩。馮夷窟宅非梁棟，御寇車輿謝轡銜。世事漸艱吾欲去，永隨二子脫譏讒。」此詩云：「世事漸艱吾欲去，永隨二子脫譏讒。」意謂朝廷行新法，後來世事漸以艱難，小人多務讒謗，故欲去官隱居也。

《和劉道原寄張師民詩》云：「仁義大捷徑，詩書一旅亭，相誇綬若若，猶誦麥青青。腐鼠何勞嚇，高鴻本自冥，顛狂不用喚，酒盡漸須醒。」此詩譏近日朝廷進用之人，以仁義為捷徑，詩書為逆旅，但為印綬爵祿所誘，則假捷徑以進，如《莊子》所謂「儒以詩禮發塚」，故云麥青青。又言小人之顧祿位，如鴟鳶以腐鼠嚇鴻鵠，其溺於利，如人之醉於酒，酒盡則自醒也。又《和劉道原見寄詩》云：「敢向清時怨不容，真嗟吾道與君東。坐談足使淮南懼，歸去方知冀北空。獨鶴不須驚夜旦，群鳥未可辨雌雄。廬山自古不到處，得與幽人子細窮。」意謂劉恕有學問，性正直，故作此詩美之，因以譏諷當今進用之人也。「敢向清時怨不容」，是時恕自館中出監稅，言非敢怨時之不容子也。馬融謂鄭康成：「吾道東矣。」故以比之。汲黯在朝，淮南寢謀，又以比恕之直也。又使韓愈云：「冀北馬群遂空。」言館中無人也。嵇紹昂昂如獨鶴在雞群。又《淮南子》：「雞知將旦，鶴知夜半。」又以劉恕比鶴，謂眾人為雞也。《詩》云：「具曰餘聖，誰知烏之雌雄。」意言當今朝廷進用之人，君子小人雜處，如烏不可辨雌雄也。

蔡冠卿知饒州，作詩送之，云：「吾觀蔡子與人游，掀豗笑語無不可。平生儻蕩不驚俗，臨事迂闊乃過我。橫前坑阱眾所畏，布路金珠誰不裹。爾來變化驚何速，昔號剛強今亦頗。憐君獨守廷尉法，晚歲卻理鄱陽舵。莫嗟天驥逐羸牛，欲試良玉須猛火。世事徐觀真夢寐，人生不信長轗軻。知君決獄有陰功，他日老人酬魏顆。」此詩云「橫前坑阱眾所畏」，以譏當時用事之人，有逆其意者，則設坑阱以陷之也。又云「布路金珠誰不裹」，以譏當時用事之人，有順其意者，則以利誘之，如金珠布道路也。又云「爾來變化驚何速，昔號剛強今亦頗」，以譏士大夫為利害所誘脅，變化以從之，雖舊號剛強者，今亦然也。又云「憐君獨守廷尉法，晚歲卻理鄱陽舵」，言冠卿獨能守舊法，屢與朝議爭議刑名，以致不進用，卻出守小郡也。又云「莫嗟天驥逐羸牛」，軾以冠卿比天驥，以進用而不才者比羸牛，意以譏諷朝廷進退人不當也。又云「欲試良玉須猛火」，良玉經火不變，然後為良，言冠卿經歷艱難，險阻折挫，節操不改，如良玉也。又云「世事徐觀真夢寐，人生不信長轗軻」，為冠卿屢與朝廷爭議刑名，致不進用，言人事得喪去來，譬如夢幻，當時執政必不常進，冠卿亦不常退，故云「人生不信長轗軻」。

卷第四十五.東坡八

東坡八

杭州知錄杜子方、司戶陳圭、司理戚秉道，各為曾承勘本州姓裴人家女使夏沉香投井，及姓裴人家小女孩在井內身死不明事，當時夏沉香只決脊杖放；後來本路提刑陳睦舉駁上件公案，差秀州通判張若濟重勘，決殺夏沉香，上件三員官，因此衝替。軾意謂提刑陳睦及勘官張若濟駁勘不當，致此三人非罪失官，軾作詩送之，云：「秋風槭槭鳴枯蓼，船閣荒村夜悄悄，正當逐客斷腸時，君獨歌呼醉連曉。老夫平生齊得喪，尚戀微官失輕矯，君今憔悴歸無食，五鬥未可秋毫小。君言失意能幾時，月啖蝦蟆行複皎。殺人無驗中不快，此恨終身恐難了。徇時所得無幾何，隨手已遭憂患繞，期君正似種宿麥，忍飢待食明年麨。」此詩云：「君言失意能幾時，月啖蝦蟆行複皎。」意取盧仝《月食詩》云：「傳聞古老說，月食蝦蟆精。」盧仝意以比朝廷為小人所蒙蔽也。某亦言杜子方等本無罪，為陳睦、張若濟蒙蔽朝廷，衝替逐去，後當感悟牽複。又云：「徇時所得無幾何，隨手已遭憂患繞。」意謂張若濟不久自為公事故也。

錢顗在秀州監稅，舊曾作台官，始於秀州與之相見。後錢顗作詩送茶來，某作詩謝之，云：「我官於南今幾時，嘗盡溪茶與山茗。胸中似記故人面，口不能言心自省。為君細說我未暇，試評其略差可聽。建溪所產雖不同，一一天與君子性。森然可愛不可慢，骨清肉膩和且正。雪花雨腳何足道，啜過始知真味永。縱複苦硬終可錄，汲黯少戇寬饒猛。草茶無賴空有名，高者妖邪次頑獷。體輕雖複強浮泛，性滯偏工嘔酸冷。其間絕品豈不佳，張禹縱賢非骨鯁。葵花玉銙不易致，道路幽險隔雲嶺。誰知使者來自西，開緘磊落收百餅。嗅香嚼味本非別，透紙自覺光炯炯。粃糠團鳳友小龍，奴隸日注臣雙井。收藏愛惜待佳客，不敢包裹鑽權幸。此詩有味君勿傳，空使時人怒生癭。」此詩云：「草茶無賴空有名，高者夭邪次頑獷。」以譏世之小人，若不諂媚夭邪，須頑獷狠劣也。又云：「體輕雖複強浮泛，性滯偏工嘔酸冷。」亦以譏世之小人，體輕浮而性滯泥也。又云：「其間絕品豈不佳，張禹縱賢非骨鯁。」亦以譏世之小人，如張禹雖有學問，細行謹飭，終非骨鯁之人也。又云：「收藏愛惜待佳客，不敢包裹鑽權幸，此詩有味君勿傳，空使路人怒生癭。」以譏世之小人，有以好茶鑽求富貴權要者，見此詩當大怒也。

範鎮往西京游山，作詩送之，云：「小人真暗事，閒退豈公難。道大吾何病，言深聽者寒。憂時雖早白，住世有還丹。得酒相逢樂，無心所遇安。去年行萬里，蜀路走千盤。投老身彌健，登山意未闌。西游為櫻筍，東道盡鵷鸞。杖屨攜兒去，園亭借客看。折花修竹寺，弄水石樓灘。鬻馬衰憐白，驚雷怯笑韓。蘇書標洞府，松蓋偃天壇。試與劉夫子，重尋靖長官。」此詩云：「小人真暗事，閒退豈公難。」意以譏今時之小人，暗於事理，以進為榮，以退為辱，範鎮賢者難進而易退，小人不知也。又云：「言深聽者寒。」謂範鎮舊日多論時事，其言深切，聽者為恐，意言範鎮所言為當時事多不便也。

知密州日，因祭常山回，與同官習射放鷹，作詩云：「青蓋前頭點皂旗，黃茅岡下出長圍。弄風驕馬跑空立，趁兔蒼鷹掠地飛。回望白雲生翠巘，歸來紅葉滿征衣。聖朝若用西涼簿，白羽猶能效一揮。」意取西涼州主簿謝艾本是書生，卻善用兵，意以自比，言聖朝若用軾為將，不減謝艾也。

知徐州日，作《觀百步洪詩》云：「平明坐衙不暖席，歸來閉閣閒終日。臥聞客至倒屣迎，兩眼蒙籠餘睡色。城東泗水步可到，路轉河洪翻雪白。安得青絲絡駿馬，蹙踏飛波柳陰下，奮身三丈兩蹄間，振鬣長鳴身自乾。少年狂興久已謝，但憶嘉陵繞劍關；劍關大道車方軌，君自不去歸何難。山中故人應大笑，築室種柳何時還？」教授舒煥和云：「先生何人堪並席，李郭相逢上舟日。殘霞明滅日腳沈，水面浮空天一色。磷磷石若鐵林兵，翻激奔衝精甲白。岸頭旌旗簇五馬，一櫓飛艎信東下。入夜寒生波浪間，汗衣如逐秋風乾。相忘河魚互出沒，得性沙鳥鳴關關。委蛇二龍乃神物，游樂諸溪誠為難。築亭種柳恐不暇，天下龍雨須公還。」此詩意並無譏諷。

寄劉述詩云：「君王有意誅驕虜，椎破銅山鑄銅虎，聯翩三十七將軍，走馬西來各開府。南山伐木作車軸，東海取鼉漫戰鼓，汗流奔走誰敢後，恐乏軍興污質斧，保甲連村團未遍，方田訟牒紛如雨。爾來手實降新書，抉剔根株窮脈縷，詔書惻怛信深厚，吏能淺薄空勞苦。平生學問止流俗，眾裏笙竽誰比數，忽令獨奏《鳳將雛》，倉卒欲吹那得譜。況複連年苦飢饉，剝嚙草木啖泥土，今年雨雪頗應時，又報蝗蟲生翅股，憂來洗盞欲強醉，寂寞虛齋臥空甒，公廚十日不生煙，更望紅裙踏筵舞。」注云：「近日齋廚索然，可笑可笑。」又云：「故人屢寄山中信，只有當歸無別語，猶將雀鼠偷太倉，未肯衣冠挂神武。吳興丈人真得道，平日立朝非小補，自從四方冠蓋鬧，歸作二浙湖山主，高蹤已自雜漁釣，大隱何曾棄簪組。去年相從殊未足，問道已許談其粗，逝將棄官往卒業，俗緣未盡那得睹。公家只在雪溪上，上有白雲如白羽，應憐進退苦皇皇，更把安心教初祖。」此詩云：「君王有意誅驕虜，椎破銅山鑄銅虎，聯翩三十七將軍，走馬西來各開府。」某為是時朝廷遣使諸路點檢軍器，及置三十七將官，謂今上有意征討胡虜，以譏朝廷遣使，及置將官張皇不便也。又云：「南山伐木作車軸，東海取鼉漫戰鼓，汗流奔走誰敢後，恐乏軍興污質斧，保甲連村團未遍，方田訟牒紛如雨，爾來手實降新書，抉剔根株窮脈縷，詔書惻怛信深厚，吏能淺薄空勞苦。」以譏諷朝廷法令屢變，事目煩多，吏不能辦也。又云：「況複連年苦飢饉，剝嚙草木啖泥土，今年雨雪頗應時，又報蝗蟲生翅股，憂來洗盞欲強醉，寂寞虛齋臥空甒，公廚十日不生煙，更望紅裙踏筵舞。」注云：「近日齋廚索然，可笑可笑。」又云：「近來屢得山中信，只有當歸無別語，猶將雀鼠偷太倉，未肯衣冠挂神武。」意言近日飢饉蝗蟲之甚，以譏諷朝廷政事闕失，並新法不便之所致也。又言酒食無備，齋廚索然，以譏諷朝廷新法，減削公使太甚也。公事既多，旱蝗又甚，公使窘迫，所以言山中故人，寄語令歸，某貪祿未能便挂衣冠而去也。又云：「自從四方冠蓋鬧，(「四」原作「西」，今據宋本、元本、徐鈔本、明鈔本校改。)歸作二浙湖山主。」以譏諷近日提舉官所至，苛碎生事，故劉述乞宮觀歸湖州也。

在杭州日，因往諸縣季點，至臨安縣，有知縣大理寺丞蘇舜舉來相接，某與本人同年，自來相識，本人相見，便言我數日前入州，卻被訓狐押出我來。某問其故。舜舉言我擘畫人戶供通家業役錢規例一本，甚簡便，前日將去呈本州諸官，皆不以為然，呈轉運使王廷老等，不喜，差急腳子押出城來。軾取其規例看詳，委是簡便，因問訓狐事。舜舉言自來聞人說一小話云：燕以日出為旦，日入為夕，蝙蝠以日入為旦，日出為夕，爭之不決，訴於鳳凰。鳳凰是百鳥之主。至路次，相逢一禽鳥，謂燕云：「不須往訴，鳳凰在假，或鳳凰渴睡。」今不記其詳，卻是訓狐權攝，舜舉意以此話戲誚王廷老等不分明別是非。隔得一日，有周邠、李行中二人亦來，與同游徑山。蘇舜舉亦來山中相見。周邠作詩，某次韻和答，兼贈蘇舜舉云：「年來戰紛華，漸覺夫子勝。欲求五畝宅，灑掃樂清淨。學道恨日淺，問禪慚聽瑩。聊為山水行，遂此麋鹿性。獨游吾未果，覓伴誰複聽。吾宗古遺直，窮達付前定。餔糟醉方熟，灑面呼不醒。奈何效燕蝠，屢欲爭晨暝。不如從我游，高論發犀柄。溪南渡橫木，山寺稱小徑。幽尋自茲始，歸路微月映。南望功臣山，雲外盤飛磴。二更渡錦水，再宿留石鏡。緬懷周與李，能作洛生詠。明朝三子至，詩律嚴號令。籃輿置紙筆，得句輕千乘。玲瓏苦奇秀，名實巧相稱。九仙更幽絕，笑語千山應。空岩側破甕，飛溜灑浮罄。山前見虛跡，候吏鐃鼓競。我生本艱奇，塵土滿釜甑。山禽與野獸，知我久蹭蹬，笑謂候吏還，御虎吾有命。徑山雖雲遠，行李稍可並。頗訝王子猷，忽起山陰興。但報菊花開，吾嘗理歸榜。」此詩云：「餔糟醉方熟，灑面呼不醒，奈何效燕蝠，屢欲爭晨暝。」軾意以譏諷王廷老等昏暗如醉，不從蘇舜舉擘畫簡便規例，如訓狐不分明別是非也。

知湖州日，周邠作長韻律詩見寄，依韻和答云：「俯仰東西閱數州，老於歧路豈伶優，初聞父老推謝令，已見兒童迎細侯。政拙年年祈水旱，民勞處處避嘲謳。河吞巨野那容塞，盜入蒙山不易搜。仕道固應慚孔孟，扶顛未可責求由。漸謀田舍猶懷祿，未脫風濤且傍洲。罔罔可憐真喪狗，時時相觸是虛舟。朅來震澤都如夢，只有苕溪可倚樓。齋釀酸甜如蜜水，樂工零落似風甌。遠思顏柳並諸謝，近憶張陳與老劉。風定軒窗飛豹腳，雨餘欄檻上蝸牛。舊游到處皆蒼蘚，同甲惟君尚黑頭。憶昔湖山共尋勝，相逢杯酒兩忘憂。醉看梅雪清香過，夜掉風船駭汗流。百首共成山上集，三人俱作月中游。海南未起垂天翼，澗底仍依徑寸庥。已許秋風歸過我，預憂詩筆老難酬。此生歲月行飄忽，晚節功名亦繆悠。犀首正緣無事飲，馮驩應為有魚留。從今便踏青州曲，薄酒知君笑督郵。」此詩云：「俯仰東西閱數州，老來歧路豈伶優。初聞父老推謝令，已見兒童迎細侯。政拙年年祈水旱，民勞處處避嘲謳。河吞巨野那容塞，盜入蒙山不易搜。仕道固應慚孔孟，扶顛未可責求由。」意自言遷徙數州，未蒙朝廷擢用，老於道路，並所至遇水旱，盜賊夫役，數起民勞，以譏朝廷政事闕失，並新法不便之所致也。言已仕而道不行，則非仕道也，故有慚於孔孟。孔子責仲由、冉求云：「危而不持，顛而不扶，則將焉用彼相矣。」顛謂傾僕也，意以譏當今朝政闕失，而執政大臣不能扶正傾僕也。

《後杞菊賦》云：「天隨生自言常食杞菊，及夏五月枝葉老硬，氣味苫澀，猶食不已，因作賦以自廣。始餘嘗疑之。(「嘗」原作「常」，今據徐鈔本、明鈔本校改。)以為士不遇，窮約可也，至於飢餓嚼嚙草木則過矣。而餘仕宦十有九年，家日益貧，衣食之奉，殆不如昔時。及移守膠西，意且一飽，而齋廚索然，不堪其憂，日與通守劉君廷式，循古城廢圃，求杞菊食之，捫腹而笑，然後知天隨之言可信不繆，作《後杞菊賦》以自嘲，且解之云：『籲嗟先生，誰使汝坐堂上，稱太守，前賓客之造請，後掾屬之趨走，朝衙達午，夕坐過酉，曾杯酒之不設，攬草木以誑口，對案顰蹙，與箸噎嘔。昔陰將軍設麥飯與蔥葉，井丹推去而不嗅，怪先生之眷眷，豈故山之無有。』先生忻然而笑曰：『人生一世，如屈伸肘。何者為貧？何者為富？何者為美？何者為陋？或糠核而瓠肥，或粱肉而黑瘦。何侯方丈，庾郎三九，較豐約於夢寐，卒同歸於一朽；吾方以杞為糧，以菊為糗，春食苗夏食葉，秋食花實而冬食根，庶幾乎西河、南陽之壽。』」此賦云：「及移守膠西，意且一飽，而始至之日，齋廚索然，不堪其憂。」以譏新法減刻公使錢大甚，齋醞廚膳，皆索然無備也。

卷第四十六.東坡九

東坡九

王定國《聞見近錄》云：「王和父嘗言，蘇子瞻在黃州，上數欲用之，王禹玉輒曰：『軾嘗有此心惟有蟄龍知之句，陛下龍飛在天而不敬，乃反求知蟄龍乎？』章子厚曰：『龍者非獨人君，人臣皆可以言龍也。』上曰：『自古稱龍者多矣，如荀氏八龍，孔明臥龍，豈人君也？』及退，子厚詰之曰：『相公乃覆人家族邪？』禹玉曰：『此舒亶言爾。』子厚曰：『亶之唾，亦可食乎？』」

《石林詩話》云：「元豐間，蘇子瞻系御史獄，神宗本無意深罪子瞻，時相進呈，忽言蘇軾於陛下有不臣意。神宗改容曰：『軾固有罪，然於朕不應至是，卿何以知之？』時相因舉軾《檜詩》『根到九泉無曲處，歲寒惟有蟄龍知』之句，『陛下龍飛在天，軾以為不知己，而求知地下之蟄龍，非不臣而何？』神宗云：『詩人之詞，安可如此論，彼自詠檜，何預朕事。』時相語塞。子厚亦從旁解之，遂薄其罪。子厚嘗以語餘，且以醜言詆時相曰：『人之害物，無所忌憚，有如是也。』」二說未知孰是。

東坡云：「餘家有歙研，底有款識云：『吳順義元年處士汪少微銘之：松操凝煙，楮英鋪雪，毫穎如飛，人間五絕。』所頌者三物耳，蓋研與少微為五邪。」苕溪漁隱曰：「東坡《鳳咮古研銘》云：『帝規武夷作茶囿，山為孤鳳翔且嗅，下集芝田啄瓊玖，玉乳金沙散虛竇，殘璋斷璧澤而黝，治為書研美無有，至珍驚世初莫售，黑眉黃眼爭妍陋。蘇子一見名鳳咮，坐令龍尾羞牛後。』余至富沙，按其地里，武夷在富沙之西，隸崇安縣，去城二百餘里，北苑在富沙之北，隸建安縣，去城二十五里，北苑乃龍焙，每歲造貢茶之處，即與武夷相去遠甚，其言『帝規武夷作茶囿』者，非也。想當時傳聞不審，又以武夷山為鳳凰山，故有『山為孤鳳翔且嗅』之句。其實北苑茶山，乃名鳳凰山也。北苑土色膏腴，山宜植茶，石殊少，亦頑燥，非研材，餘屢至北苑，詢之土人，初未嘗以此石為研，方悟東坡為人所誑耳。若劍浦黯淡有一種石，黑眉黃眼，自舊人以為研，餘意鳳咮研必此灘之石，然亦與武夷相去遠矣。又《荔枝嘆》云：『君不見武夷溪邊粟粒芽，前丁後蔡相籠加。』亦誤指其地，武夷未嘗有茶，茶之精絕者乃在北苑，自有一溪，南流至富沙城下，方與西來武夷溪水合流，東去劍浦，固亦不可雷同言之。」

東坡云：「昨夜夢參寥師攜軸詩見過，覺而記其飲茶兩句云：『寒食清明都過了，石泉槐火一時新。』夢中問：『火固新矣，泉何故新？』答曰：『俗以清明淘井。』當續成詩，以記其事。」

《三山老人語錄》云：「五代時，鄭遨《茶詩》云：『嫩芽香且靈，吾謂草中英。夜臼和煙搗，寒爐對雪烹。羅憂碧紛散，嘗見綠花生。最是堪珍重，能令睡思清。』範文正公詩云：『黃金碾畔綠塵飛，碧玉甌中翠濤起。』茶色以白為貴，二公皆以碧綠言之，何邪？」

《學林新編》云：「茶之佳品，造在社前；其次則火前，謂寒食前也；其下則雨前，謂穀雨前也。佳品其色白，若碧綠者，乃常品也。茶之佳品，芽蘗細微，不可多得；若取數多者，皆常品也。茶之佳品，皆點啜之；其煎啜之者，皆常品也。齊己《茶詩》曰：『甘傳天下口，貴占火前名。』又曰：『高人愛惜藏嵓里，白瓿封題寄火前。』丁謂《茶詩》曰：『開緘試新火，須汲遠山泉。』凡此皆言火前，蓋未知社前之品為佳也。鄭谷《茶詩》曰：『入坐半甌輕泛綠，開緘數片淺含香。』鄭雲叟《茶詩》曰：『羅憂碧紛散，嘗見綠花生。』沈存中論茶，謂『黃金碾畔綠塵飛，碧玉甌中翠濤起』，宜改『綠』為『玉』，『翠』為『素』，此論可也，而舉『一夜風吹一寸長』之句，以為茶之精美，不必以雀舌鳥嘴為貴。今案茶至於一寸長，則其芽葉大矣，非佳品也，存中此論曲矣。盧仝《茶詩》曰：『開緘宛見諫議面，手閱月團三百片。』薛能《謝劉相公寄茶詩》曰：『兩串春團敵夜光，名題天柱印維揚。』茶之佳品，珍逾金玉，未易多得，而以三百片惠盧仝，以兩串寄薛能者，皆下品可知也。齊己詩：『角開香滿室，爐動綠凝鐺。』丁謂詩曰：『末細烹還好，鐺新味更全。』此皆煎啜之也。煎啜之者，非佳品矣。唐人於茶，雖有陸羽為之說，而持論未精。至本朝蔡君謨《茶錄》既行，則持論精矣。以《茶錄》而核前賢之詩，皆未知佳味者也。」蔡寬夫《詩話》云：「唐以前茶，惟貴蜀中所產，孫楚歌云：『茶出巴蜀。』張孟陽《登成都樓詩》云：『芳茶冠六情，溢味播九區。』他處未見稱者。唐茶品雖多，亦以蜀茶為重。然惟湖州紫筍入貢，每歲以清明日貢到，先薦宗廟，然後分賜近臣。紫筍生顧渚，在湖、常二境之間。當採茶時，兩郡守畢至，最為盛會。杜牧詩所謂：『溪盡停蠻棹，旗張卓翠苔，柳村穿窈窕，松澗渡喧豗。』劉禹錫：『何處人間似仙境，春山攜妓採茶時。』皆以此。建茶絕亡貴者，僅得挂一名爾。至江南李氏時漸見貴，始有團圈之制，而造作之精，經丁晉公始大備。自建茶出，天下所產皆不複可數。今出處壑源、沙溪，土地相去丈尺之間，品味已不同，謂之外焙，況他處乎？則知雖草木之微，其顯晦亦自有時。然唐自常袞以前，閩中有未讀書者，自袞教之，而歐陽詹之徒始出，而終唐世亦不甚盛。今閩中舉子常數倍天下，而朝廷將相公卿，每居十四五，人物尚爾，況草木微物也。顧渚湧金泉，每造茶時，太守先祭拜，然後水漸出，造貢茶畢，水稍減，至貢堂茶畢，(「貢堂」元本、徐鈔本、明鈔本作「供堂」。)已減半，太守茶畢，遂涸。蓋常時無水也。或聞今龍焙泉亦然。」苕溪漁隱曰：「北苑，官焙也，漕司歲以入貢茶為上，壑源，私焙也，土人亦入貢茶為次。二焙相去三四里間。若沙涎，外焙也，與二焙相去絕遠，自隔一溪，茶為下。山谷詩云：『莫遣沙溪來亂真。』正謂此也。官焙造茶，常在驚蟄後一二日興工採摘，是時茶芽已皆一槍，蓋閩中地暖如此。舊讀歐公詩有喊山之說，亦傳聞之訛耳。龍焙泉，即御泉也，水之增減亦隨水旱，初無漸出遂涸之異；但泉味極甘，正宜造茶耳。」

《東齋記事》云：「蜀中數處產茶，雅州蒙頂最佳，其生最晚，在春夏之交，其地即書所謂『蔡蒙旅平』者也。方茶之生，雲霧覆其上，若有神物護持之。」

《遯齋閒覽》云：「茶古不著所出，《本草》云：『出益州。』唐以蒙山、顧渚、蘄門者為上品，尚雜以蘇椒之類，故李泌詩云：『旋沫翻成碧玉池，添蘇散出琉璃眼。』遂以碧色為貴。止曰煎茶，不知點試之妙，大率皆草茶也。陸羽《茶經》，統言福、建、泉、韶等十州所出者，其味極佳而已。今建安為天下第一。」

《高齋詩話》云：「鄭可簡以貢茶進用，累官職至右文殿修撰福建路轉運使，其侄千里於山谷間得朱草，可簡令其子待問進之，因此得官。好事者作詩云：『父貴因茶白，兒榮為草朱。』而千里以從父奪朱草以予子，譊譊不已。待問得官而歸，盛集為慶，親姻畢集，眾皆贊喜可簡云：『一門僥幸。』其侄遽云：『千里埋冤。』眾皆以為的對。是時貢茶，一方騷動故也。」苕溪漁隱曰：「余觀東坡《荔支嘆》注云：『大小龍茶始於丁晉公，而成於蔡君謨，歐陽永叔聞君謨進小龍團，驚嘆曰：君謨士人也，何至作此事。』今年閩中監司乞進鬥茶，許之。故其詩云：『武夷溪邊粟粒芽，前丁後蔡相籠加，爭新買寵各出意，今年斗品充官茶。』則知始作俑者，大可罪也。」

苕溪漁隱曰：「《詩》云：『誰謂荼苦？』《爾雅》云：『檟，苦荼。』注：『樹似梔子。今呼早採者為荼，晚採者為茗，一名荈，蜀人名之苦荼。』故東坡《乞茶栽詩》云：『周《詩》記苦荼，茗飲出近世，初緣厭粱肉，假此雪昏滯。』蓋謂是也。六一居士《嘗新茶詩》云：『泉甘器潔天色好，坐中揀擇客亦佳。』東坡守維揚，於石塔寺試茶，詩云：『禪窗麗午景，蜀井出冰雪，坐客皆可人，鼎器手自潔。』正謂諺云『三不點』也。」

《西清詩話》云：「葉濤詩極不工，而喜賦詠，嘗有《試茶詩》云：『碾成天上龍兼鳳，煮出人間蟹與蝦。』好事者戲云：『此非試茶，乃碾玉匠人嘗南食也。』」

唐子西《斗茶記》云：「唐相李衛公好飲惠山泉，置驛傳送，不遠數千里。而近世歐陽少師作《龍茶錄序》，稱嘉佑七年，親享明堂，致齋之夕，始以小團分賜二府，人給一餅，不敢碾試，至今藏之，時熙寧元年也。吾聞茶不問團銙，要之貴新；水不問江井，要之貴活。千里致水，真偽固不可知，就令識真，已非活水。自嘉佑七年壬寅至熙寧元年戊申，首尾七年，更閱三朝，而賜茶猶在，此豈複有茶味哉？」苕溪漁隱曰：「壬午之春，餘赴官閩中漕幕，遂得至北苑觀造貢茶，其最精即水芽，細如針，用禦泉水研造，社前已嘗，貢餘每片計工直四萬錢，分試其色如乳，平生未嘗曾啜此好茶，亦未嘗嘗茶如此之蚤也。」

苕溪漁隱曰：「魯直諸茶詞，餘謂《品令》一詞最佳，能道人所不能言，尤在結尾三四句，詞云：『鳳舞團團餅，恨分破教孤令，金渠體淨，只輪慢碾，玉塵光瑩。湯響松風，早減二分酒病，味濃香永，醉鄉路，成佳境。恰如燈下故人，萬里歸來對影，口不能言，心下快活自省。』」

東坡云：「余幼時，里人程建用、楊咨、家弟子由會草舍中，大雨，聯句六言，程云：『庭松偃蓋如醉。』楊云：『夏雨淒涼似秋。』僕云：『有客高吟擁鼻。』子由云：『無人共吃饅頭。』坐皆絕倒。今四十餘年矣。」

《三山老人語錄》云：「蘇子由嘗作《省事詩》云：『早歲讀書無甚解，晚年省事有奇功。』蓋省事即省念入道之門也。」

《夷堅志》云：「紹興二年，虔寇謝達陷惠州，民居官舍，焚蕩無遺，獨留東坡白鶴故居，並率其徒葺治六如亭，烹羊致奠而去。次年海寇黎盛犯潮州，悉毀城堞，且縱火，至吳子野近居，盛登開元寺塔見之，問左右曰：『是非蘇內翰藏圖書處否？』麾兵救之，複料吳氏歲寒堂，民屋附近者賴以不爇甚眾。是皆劇賊而知尊敬蘇公如此，彼欲火其書者，可不愧乎！」

卷第四十七.山谷上

山谷上洪駒父《詩話》云：「山谷父亞夫，詩自有句法，山谷書其《大孤山》、《宿趙屯》兩詩刻石於落星寺，兩詩警拔，世多見之矣。餘記其《怪石》一絕句云：『山鬼水怪著薜荔，天祿闢邪眠莓苔，鉤簾坐對心語口，曾見漢唐池館來。』老杜祖審言，與沈、宋同時，詩極工，不在沈、宋下，故老杜詩云『吾祖詩冠古，同年蒙主恩』是也。山谷句法高妙，蓋其源流有所自云。」《漫叟詩話》云：「山谷詩云：『遣悶悶不離眼前，避愁愁亦知人處。』乃出庾子山《愁賦》云：『深藏欲避愁，愁已知人處。』」

山谷云：「竹夫人乃涼寢竹器，憩臂休膝，非夫人之職，而冬夏青青，竹之所長，故為名曰青奴，嘗作詩曰：『穠李四弦風拂席，昭華三弄月侵床，我無紅袖堪娛夜，正要青奴一味涼。』穠李、昭華，貴人家二女奴也。」苕溪漁隱曰：「呂居仁《詠秋後竹夫人詩》云：『與君宿昔尚同床，正坐西風一夜涼，便學短檠牆角棄，不如團扇篋中藏。人情易變乃如此，世事多虞只自傷，卻笑班姬與陳後，一生辛苦望專房。』晁無咎詩：『不見班姬與陳後，寧聞衰落尚專房。』居仁用此語也。」

《禁臠》云：「魯直換字對句法，如『只今滿坐且尊酒，後夜此堂空月明』，『清談落筆一萬字，白眼舉觴三百杯』，『田中誰問不納履，坐上適來何處蠅』，『秋千門巷火新改，桑柘田園春向分』，『忽乘舟去值花雨，寄得書來應麥秋』。其法於當下平字處以仄字易之，欲其氣挺然不群，前此未有人作此體，獨魯直變之。」苕溪漁隱曰：「此體本出於老杜，如『寵光蕙業與多碧，點注桃花舒小紅』，『一雙白魚不受釣，三寸黃柑猶自青』，『外江三峽且相接，鬥酒新詩終日疏』，『負鹽出井此溪女，打鼓發船何郡郎』，『沙上草閣柳新暗，城邊野池蓮欲紅』。似此體甚多，聊舉此數聯，非獨魯直變之也。余嘗效此體作一聯云：『天連風色共高運，秋與物華俱老成。』今俗謂之拗句者是也。」

張文潛云：「以聲律作詩，其末流也，而唐至今詩人謹守之。獨魯直一掃古今，出胸臆，破棄聲律，作五七言，如金石未作，鐘磬聲和，渾然有律呂外意。近來作詩者，頗有此體，然自吾魯直始也。」苕溪漁隱曰：「古詩不拘聲律，自唐至今詩人皆然，初不待破棄聲律。詩破棄聲律，老杜自有此體，如《絕句漫與》、《黃河》、《江畔獨步尋花》、《夔州歌》、《春水生》，皆不拘聲律，渾然成章，新奇可愛，故魯直效之作《病起荊州江亭即事》、《謁李材叟兄弟》、《謝答聞善絕句》之類是也。老杜七言如《題省中院壁》、《望岳》、《江雨有懷鄭典設》、《晝夢》、《愁強戲為吳體》、《十二月一日三首》。魯直七言如《寄上叔父夷仲》、《次韻李任道晚飲鎖江亭》、《兼簡履中南玉》、《廖致平送綠荔支》(「廖」原作「寥」，今據本集改。)《贈鄭郊》之類是也。此聊舉其二三，覽者當自知之。文潛不細考老杜詩，便謂此體自吾魯直始，非也。魯直詩本得法於杜少陵，其用老杜此體何疑。老杜自我作古，其詩體不一，在人所喜取而用之，如東坡《在嶺外游博羅香積寺》、《同正輔游白水山》、《聞正輔將至以詩迎之》，皆古詩，而終篇對屬精切，語意貫穿，此亦是老杜體，如《岳麓山道林二寺行》、《追酬故高蜀州人日見寄》、《入衡州奉贈李八丈判官》、《晚登瀼上堂》之類，概可見矣。」《石林詩話》云：「蜀人石翼，黃魯直在黔中時，游從最久。嘗言見魯直自矜詩一聯云：『人得交游是風月，天開圖畫即江山。』以為晚年最得意，每舉以教人，而終不能成篇，蓋不欲以常語雜之。然魯直自有『山圍燕坐圖畫出，水作夜窗風雨來』，餘以謂氣格當勝前聯也。」

山谷云：「詩詞高勝，要從學問中來。後來學詩者，雖時有妙句，譬如合眼摸象，隨所觸體得一處，非不即似，要且不是；若開眼全體見之，合古人處，不待取証也。」又云：「詩文不可鑿空強作，待境而生，便自工耳。每作一篇，先立大意；長篇須曲折三致意，乃可成章。」《後山詩話》云：「《乞貓詩》：『秋來鼠輩欺貓死，窺甕翻盤攪夜眠，聞道狸奴將數子，買魚穿柳聘銜蟬。』雖滑稽而可喜，千歲而下，讀者如新。」《西清詩話》云：「魯直少警悟，八歲能作詩，《送人赴舉》云：『送君歸去明主前，若問舊時黃庭堅，謫在人間今八年。』此已非髫稚語矣。」

《桐江詩話》云：「世傳山谷七歲作《牧童詩》云：『騎牛遠遠過前村，短笛風吹隔隴聞，多少長安名利客，機關用盡不如君。』」

王直方《詩話》云：「山谷謂洪龜父云：『甥最愛老舅詩中何語？』龜父舉『蜂房各自開戶牗，蟻穴或夢封侯王』，『黃流不解涴明月，碧樹為我生涼秋』，以為深類工部。山谷云：『得之矣。』腸字韻《茶詩》，山谷自和云：『曲幾團蒲聽煮湯，煎成車聲繞羊腸。』東坡見之云：『黃九怎得不窮。』張文潛嘗謂餘曰：『黃九似桃李春風一杯酒，江湖夜雨十年燈，真是奇語。』」苕溪漁隱曰：「汪彥章有『千里江山漁笛晚，十年燈火客氈寒』之句，效山谷體也。餘亦嘗效此體作一聯云：『釣艇江湖千里夢，客氈風雪十年寒。』」《呂氏童蒙訓》云：「或稱魯直『桃李春風一杯酒，江湖夜雨十年燈』，以為極至。魯直自以此猶砌合，須『石吾甚愛之，勿使牛礪角，牛礪角尚可，牛鬥殘我竹』，乃可言至耳。然如魯直《百里大夫塚詩》、與《快閣詩》，已自見成就處也。」

《侯鯖錄》云：「煕寧中，黃魯直為宮教，王開府者酒餘脫淺色香羅襖衣之，(「王」原作「五」，今據徐鈔本、明鈔本校改。)魯直醉中作詩曰：『疊送香羅淺色衣，著來春氣入書帷，到家慈母驚相問，為說王孫脫贈時。』」

苕溪漁隱曰：「山谷詩：『焉知冶容子，掩袂泣前魚。』事見《文選·中山王孺子妾歌》注：『魏王與龍陽君共船而釣，得十餘魚而棄之，泣下，曰：臣始得魚甚喜，後得益多，而大欲棄前所得也；今臣得拂枕席，爵至人君，四海之內，美人甚多，聞臣得幸，畢褰裳而趨，臣亦同所得魚將棄矣，得無涕乎！王乃令曰：敢言美人者族！』」

山谷云：「江南野中有一種小白花木，高數尺，春開極香，野人謂之鄭花。王荊公嘗欲作詩而陋其名，予請名曰山礬，野人採鄭花以染黃，不借礬而成色，故名山礬。海岸孤絕處，補陀山譯者以謂小白花，予疑即此花爾，不然，何以觀音老人端坐不去邪？詩曰：『北嶺山礬取次開，清風正用此時來，平生習氣難料理，愛著幽香未擬回。』又詠水仙花，有『山礬是弟梅是兄』之句。」

《高齋詩話》云：「唐人題唐昌觀玉蕊花詩云：『一樹瓏松玉刻成，飄廊點地色輕輕，女冠夜覓香來處，唯見階前碎月明。』今瑒花即玉蕊花，王介甫以比瑒，謂當用此瑒字。蓋瑒玉名，取其白耳。魯直又更其名為山礬，謂可以染也，廬陵段謙叔，多聞士也，家藏異書古刻至多，有楊汝士《與白二十二帖》云：『唐昌玉蕊，以少故見貴耳。自來江南，山山有之，土人取以供染事，不甚惜也。』則知瑒花之為玉蕊，斷無疑矣。傅子容見此帖，乃作絕句云：『比瑒更礬總未佳，要須博物似張華，因觀異代前賢帖，知是唐昌玉蕊花。』」苕溪漁隱曰：「餘放浪林泉之日久矣，屢從樵夫野叟問所謂鄭花者，指其木謂餘曰：『此鄭木也。』其葉如冬青，(「冬」原作「凍」，今據徐鈔本、明鈔本校改，下同。)高二三丈，或有小者，亦丈餘，暮春開花，如冬青花，雖香而甚烈，全不旖旎。但山谷云：『江南野中有一種小白花木，高數尺，春開極香。』與餘所見全不類。今江、浙山野間別有一種，其木高二三尺，或五六尺，初春開小白花，極香而有遠韻，土人謂之白丁香花，但其葉不能染黃耳，未知孰是。」

蔡寬夫《詩話》云：「李衛公《玉蕊花詩》云：『玉蕊天中樹，金鑾昔共窺。』注以為禁林有此木，吳人不識，自文饒賞玩始得名，此為潤州招隱山作也。碑今裂為四段，在通判廳中，而招隱無複此花矣。詢之土人，皆莫知為何物，或云即今揚州後土祠瓊花，乃是自王元之始易其名，晏元獻嘗以李善《文選注》質之，云：『瓊乃赤玉，與花不類也。』」

苕溪漁隱曰：「餘頃歲往來湘中，屢游浯溪，徘徊磨崖碑下，讀諸賢留題，惟魯直、文潛二詩，傑句偉論，殆為絕唱，後來難複措詞矣。魯直詩云：『春風吹船著浯溪，扶藜上讀《中興碑》。平生半世看墨本，摩挲石刻鬢成絲。明皇不作包桑計，顛倒四海由祿兒，九廟不守乘輿西，萬官奔竄鳥擇棲。撫軍監國太子事，何乃趣取大物為？事有至難天幸耳，上皇局蹐還京師。內間張後色可否，外間李父頤指揮。南內淒涼幾苟活，高將軍去事尤危。臣結舂陵二三策，臣甫《杜鵑》再拜詩。安知忠臣痛至骨，後世但賞瓊琚詞。同來野僧六七輩，亦有文士相追隨。斷崖蒼蘚對立久，凍雨為洗前朝悲。』文潛詩云：『玉環妖血無人掃，漁陽馬厭長安草。潼關戰骨高於山，萬里君王蜀中老。金戈鐵馬從西來，郭公凜凜英雄才，舉旗為風偃為雨，灑掃九廟無塵埃。元功高名誰與紀，風雅不繼騷人死。水部胸中星斗文，太師筆下蛟龍字。天遣二子傳將來，高山十丈磨蒼崖。誰持此碑入我室，使我一見昏眸開。百年廢興增嘆慨，當時數子今安在？君不見荒涼浯水棄不收，時有游人打碑賣。』」

洪駒父《詩話》云：「《記夢詩》云：『眾真絕妙擁靈君，曉然夢之非紛紜。窗中遠山是眉黛，席上榴花皆舞裙。借問琵琶得聞否？靈君色莊妓搖手。兩客爭棋爛斧柯，一兒壞局君不呵。杏梁歸燕空語多，奈此雲窗霧閣何！』余嘗問山谷云：『此記一段事也。嘗從一貴宗室攜妓游僧寺，酒闌劇，諸妓皆散入僧房中，主人不怪也，故有曉然夢之非紛紜之句。』」

《冷齋夜話》云：「魯直，元佑初書臥菩提寺，時新秋雨過涼甚，夢與一道士牽衣升雲而去，望見雲濤際天，夢中問道士：『無舟可濟，且公安之？』道士曰：『與公游蓬萊。』即襪而履之，魯直意不欲行，道士強邀之，俄覺天風吹鬢，毛骨為戰慄，道士令但斂目，惟聞足底聲如松風獵獵，忽有犬吠，開目不見道士，惟見宮殿千門萬戶。魯直徐入，有兩玉人導升殿，主者衣絳褶仙冠，執麈尾，仙女擁侍之。中有一女方整琵琶，魯直愛其風韻，顧之，忘揖主者，主者色莊。故其句云：『試問琵琶可聞否？靈君色莊妓搖手。』頃與餘同宿九江舟中，親為餘言之。」二說不同，未知孰是。《漫叟詩話》云：「山谷晚年，草字高出古人，餘嘗收得草書陶淵明『結廬在人境』一篇，紙尾複作行書小字跋之，云：『往時作草，殊不稱意，人甚愛之，惟錢穆父、蘇子瞻以為筆俗，予心知其然，而不能改。數年，百憂所集，不複玩思於筆墨，試以作草，乃能蟬蛻於塵埃之外，然自此人當不愛耳。』又《榮衰無定在》一篇跋云：『陶淵明此詩，乃知阮嗣宗當斂袵，何況鮑、謝諸子邪？詩中不見斧斤，而磊落清壯，惟陶能之。』又《題大雲倉達觀台》一首：『瘦藤拄到風煙上，(「拄」原作「柱」，今據徐鈔本、明鈔本校改。)乞與游人眼豁開，不知眼界闊多少，白鳥飛盡青天回。』又《甲子春過揚州芍藥未開》一首：『春風十里珠簾卷，仿佛三生杜牧之，紅藥梢頭初繭慄，揚州風物鬢成絲。』」

王直方《詩話》云：「酴醿，本酒名也，世以其開花顏色似之，故以取名，山谷所以有『名字因壺酒，風流付枕幃』之句。又云：『風流徹骨成春酒，夢寐宜人入枕囊。』韓持國《絕句》云：『平生為愛此香濃，仰面嘗迎落絮風，長恐春歸有遺恨，典刑猶在酒杯中。』」

《冷齋夜話》云：「前輩作花詩，多用美女比其狀，如曰：『若教解語應傾國，任是無情也動人。』塵俗哉！山谷作《酴醿詩》曰：『露濕何郎試湯餅，日烘荀令炷爐香。』乃用美丈夫比之，特出類也。而吾叔淵才作《海棠詩》又不然：『雨過溫泉浴妃子，露濃湯餅試何郎。』意尤佳也。」

《呂氏童蒙訓》云：「義山《雨詩》：『槭槭度瓜園，依依傍水軒。』此不待說雨，自然知是雨也。後來魯直、無己諸人，多用此體，作詠物詩，不待分明說盡，只仿佛形容，便見妙處。如魯直《酴醿》詩云：『露濕何郎試湯餅，日烘荀令炷爐香。』」苕溪漁隱曰：「詩人詠物形容之妙，近世為最。如梅聖俞：『蝟毛蒼蒼磔不死，銅盤矗矗釘頭生，吳雞鬥敗絳幘碎，海蚌扶出真珠明。』誦此，則知其詠芡也。東坡：『海山仙人絳羅襦，紅紗中單白玉膚，不須更待妃子笑，風骨自是傾城姝。』誦此，則知其詠荔支也。張文潛：『平池碧玉秋波瑩，綠雲擁扇青搖柄，水宮仙女鬥新妝，輕步凌波踏明鏡。』誦此，則知其詠蓮花也。如唐彥謙《詠牡丹詩》云：『為雲為雨徒虛語，傾國傾城不在人。』羅隱《詠牡丹詩》云：『若教解語應傾國，任是無情也動人。』非不形容，但不能臻其妙處耳。蘇、黃又有詠花詩，皆托物以寓意，此格尤新奇，前人未之有也。東坡《謝杜沂游武昌以酴醿見惠詩》云：『淒涼吳宮闕，紅粉埋故苑。至今微月夜，笙簫來絕巘。餘妍入此花，千載尚清婉。』山谷《詠水仙花詩》云：『凌波仙子生塵襪，水面盈盈步微月，是誰招此斷腸魂，種作寒花寄愁絕。』《詠桃花絕句》云：『九疑山中萼綠華，黃雲承襪到羊家，真筌蟲蝕詩句斷，猶托餘情開此花。』余嘗因庭下黃白菊花相間開，遂效此格作詩詠之，曰：『何處金錢與玉錢，化為蝴蝶夜翩翩，青絲網住芳叢上，開作秋花取意妍。』金玉錢事見《杜陽雜編》：『唐穆宗時，禁中花開，夜有蛺蝶數萬，飛集花間，宮人以羅巾撲之，無有獲者，上令張網空中，得數百，遲明視之，皆庫中金玉錢也。』古人有《詠玉簪花詩》云：『燕罷瑤池阿母家，飛瓊扶上紫雲車，玉簪墜地無人拾，化作東南第一花。』稱此格也。」

卷第四十八.山谷中

山谷中

《後山詩話》云：「黃詞云：『斷送一生惟有，破除萬事無過。』蓋韓詩有云：『斷送一生惟有酒』，『破除萬事無過酒』，才去一字，遂為切對，而語益峻。又云：『杯行到手莫留殘，不道月明人散。』謂思相離之憂，則不得不盡，而俗士改為『留連』，遂使兩句相失，正如論詩云『一方明月可中庭』，『可』不如『滿』也。」

王直方《詩話》云：「宗室大年名令穰，喜微行，而善畫小景，山谷贈之以詩云：『揮毫不作小池塘，蘆荻江邊落雁行，雖有珠簾籠翡翠，不忘煙雨罩鴛鴦。』蓋有所譏也。」《冷齋夜話》云：「秦少游《責雷州詩》曰：『南土四時都熱，愁人日夜俱長，安得此身如石，一時忘了家鄉。』黃魯直《責宜州詩》曰：『老色日上面，歡悰日去心，今既不如昔，後當不如今。』『輕紗一幅巾，小簟六尺床，無客盡日靜，有風終夜涼。』少游情鐘，故詩酸楚，魯直學道，故詩閒暇。至東坡則云：『平生萬事足，所欠唯一死。』英特邁往之氣，可畏而仰哉。」苕溪漁隱曰：「『老色日上面，歡悰日去心，今既不如昔，後當不如今』，乃白樂天《東城尋春詩》也。『輕紗一幅巾，小簟六尺床，無客盡日靜，有風終夜涼。』亦白樂天《竹窗詩》也。二詩既非魯直所作，《冷齋》何為妄有『學道閒暇』之語邪？」

苕溪漁隱曰：「荊公詩：『只向貧家促機杼，幾家能有一鉤絲。』山谷詩云：『莫作秋蟲促機杼，貧家能有幾鉤絲。』荊公又有『小立佇幽香』之句，山谷亦有『小立近幽香』之句，語意全然相類，二公豈竊詩者？王直方云：『當是暗合。』亶其然乎！」

《後山詩話》云：「唐人不學杜詩，惟唐彥謙與今黃庶、謝景初學之。魯直，黃之子，謝之婿，其於二父，猶子美之於審言也，然過於出奇，不如杜之遇物而奇也。(「如」原作「知」，今據元本、徐鈔本，明鈔本校改。)三江五湖，平漫千里，因風石而奇耳。」《隱居詩話》云：「黃庭堅喜作詩得名，好用南朝人語，專求古人未使之一二奇字，綴葺而成詩，自以為工，其實所見之僻也，故句雖新奇，而氣乏渾厚。吾嘗作詩題其編後，略曰：『端求古人遺，琢削手不停，方其得璣羽，往往失鵬鯨。』蓋謂是也。」

苕溪漁隱曰：「呂居仁近時以詩得名，自言傳衣江西，嘗作《宗派圖》，自豫章以降，列陳師道、潘大臨、謝逸、洪芻、僥節、僧祖可、徐俯、洪朋、林敏修、洪炎、汪革、李錞、韓駒、李彭、晁衝之、江端本、楊符、謝薖、夏傀、林敏功、潘大觀、何覬、王直方、僧善權、高荷，合二十五人以為法嗣，謂其源流皆出豫章也。其《宗派圖序》數百言，大略云：『唐自李杜之出，焜耀一世，後之言詩者，皆莫能及。至韓、柳、孟郊、張籍諸人，激昂奮厲，終不能與前作者並。元和以後至國朝，歌詩之作或傳者，多依效舊文，未盡所趣。惟豫章始大出而力振之，抑揚反複，盡兼眾體，而後學者同作並和，雖體制或異，要皆所傳者一，予故錄其名字，以遺來者。』余竊謂豫章自出機杼，別成一家，清新奇巧，是其所長，若言『抑揚反覆，盡兼眾體』，則非也。元和至今，騷翁墨客，代不乏人，觀其英詞傑句，真能發明古人不到處，卓然成立者甚眾，若言『多依效舊文，未盡所趣』，又非也。所列二十五人，其間知名之士，有詩句傳於世，為時所稱道者，止數人而已，其餘無聞焉，亦濫登其列。居仁此圖之作，選擇弗精，議論不公，餘是以辨之。」

《呂氏童蒙訓》云：「學古人文字，須得其短處：如杜子美詩，頗有近質野處，如《封主簿親事不合詩》之類是也；東坡詩有汗漫處；魯直詩有太尖新太巧處，皆不可不知。東坡詩如『成都畫手開十眉』，『楚山固多猿，青者黠而壽』，皆窮極思致，出新意於法度，表前賢所未到；然學者專力於此，則亦失古人作詩之意。」苕溪漁隱曰：「《童蒙訓》乃居仁所撰，譏魯直詩有太尖新太巧處，無乃與《江西宗派圖》所云『抑揚反覆，盡兼眾體』之語背馳乎？」

《冷齋夜話》云：「山谷南遷，與餘會於長沙，留碧湘門一月，李子光以官舟借之，為憎疾者腹誹，因攜十六口買小舟，餘以舟迫窄為言，山谷笑曰：『煙波萬頃，水宿小舟，與大廈千楹，醉眠一榻何所異，道人繆矣。』即解繂去。聞留衡陽作詩寫字，因作長短句寄之，曰：『大廈吞風吐月，小舟坐水眠空，霧窗春曉翠如蔥，睡起雲濤正湧。往事回頭笑處，此生彈指聲中，玉箋佳句敏驚鴻，聞道衡陽價重。』時餘方還江南，山谷和其詞，曰：『月仄金盆墮水，雁回醉墨書空，君詩秀絕雨園蔥，想見衲衣寒擁。蟻穴夢魂人世，楊花蹤跡風中，莫將社燕笑秋鴻，處處春山翠重。』」

山谷云：「詩者，人之情性也，非強諫爭於廷，怨忿詬於道，怒鄰罵坐之為也。其人忠信篤敬，抱道而居，與時乖逢，遇物悲喜，同床而不察，並世而不聞，情之所不能堪，因發於呻吟調笑之聲，胸次釋然，而聞者亦有所勸勉，比律呂而可歌，列幹羽而可舞，是詩之美也。其發為訕謗侵陵，引頸以承戈，披襟而受矢，以快一朝之忿者，人皆以為詩之過，是失詩之旨，非詩之過也。」

山谷云：「嘗作得兩句云：『清鑒風流歸賀八，飛揚跋扈付朱三』，未知可贈誰，遂不能成章。又嘗嘲一浴濁者人云：『濁氣撲不破，清風倒射回。』東坡言無以複加。」

《類苑》云：「魯直善用事，若正爾填塞故實，舊謂之點鬼簿，今謂之堆垛死尸，如《詠猩猩毛筆詩》云：『平生幾兩屐，身後五車書。』又云：『管城子無食肉相，孔方兄有絕交書。』精妙隱密，不可加矣，當以此語反三隅也。」

《呂氏童蒙訓》云：「東坡詩云：『賦詩必此詩，定知非詩人。』此或一道也。魯直作詠物詩，曲當其理，如《猩猩筆詩》：『平生幾兩屐，身後五車書。』其必此詩哉。」

苕溪漁隱曰：「《正法眼藏》云：『石頭一日問藥山，曰：子近日作麼生？山曰：皮膚脫落盡，惟有真實在。』魯直《別楊明叔詩》云：『皮毛剝落盡，惟有真實在。』全用藥山禪語也。」

王直方《詩話》云：「《謝王炳之惠玉版紙詩》云：『王侯鬢若緣坡竹。』此出《髯雙傳》，炳之大以為憾。《送零陵主簿夏君玉詩》，末云：『因行訪幽禪，頭陀煙雨外。』蓋君玉頭甚大，故以此戲之。」《冷齋夜話》云：「王榮老嘗官於觀州，罷官，渡觀江，七日風作不得濟。父老曰：『公舟中必有奇異，此江神極靈，當獻之得濟。』榮老顧無有，止有黃麈尾，以獻之，風如故；又以端石研獻之，風愈作；又以宣包虎帳獻之，皆不驗。夜臥念曰：『有魯直草書扇頭子題韋應物詩曰：為憐幽草澗邊行，上有黃鸝繞樹鳴，春潮帶雨晚來急，野渡無人舟自橫。』公取視，慌惚之勢，曰：『我猶不識，鬼寧識之乎？』持以獻之，香火未收，天水相照，如兩鏡對展，南風徐來，帆一餉而濟。予謂觀江神必元佑遷客之鬼，不然，何嗜之深耶？」

東坡云：「魯直作《漁父詞》云：『新婦磯頭眉黛愁，女兒浦口眼波秋。驚魚錯認月沉鉤，青箬笠前無限事。綠蓑衣底一時休，斜風細雨轉船頭。』其詞清新婉麗，聞其得意，自言：『以水光山色，替卻玉肌花貌，此乃真得漁父家風也。』然才出新婦磯，又入女兒浦，此漁父無乃太瀾浪也。」王直方《詩話》云：「『讀書頭欲白，相對眼終青』，『身更萬事已頭白，相對百年終眼青』，『看鏡白頭知我老，平生青眼為君明』，『故人相見尚青眼，新貴即今多白頭』，『江山萬里將頭白，骨肉十年終眼青』，『白頭逢國士，青眼酒樽開』，此坡、穀所作也，其用青眼對白頭者非一，而工拙亦各有差耳。老杜亦云：『別來頭並白，相對眼終青。』」

苕溪漁隱曰：「魯直《觀伯時畫馬詩》云：『儀鸞供帳饕虱行，翰林濕薪爆竹聲，風簾官燭淚縱橫。木穿石盤未渠透，坐窗不遨令人瘦，貧馬百菣逢一豆。眼明見此玉花驄，徑思著鞭隨詩翁，城西野桃尋小紅。』此格，《禁臠》謂之促句換韻，其法三句一換韻，三疊而止。此格甚新，人少用之。余嘗以此格為鄙句云：『青玻璃色瑩長空，爛銀盤挂屋山東，晚涼徐度一襟風。天分風月相管領，對之技癢誰能忍，吟哦自恨詩才窘。掃寬露坐發興新，浮蛆琰琰拋青春，不妨舉盞成三人。』」

山谷云：「人生歲衣十匹，日飯兩盂，而終歲苶然疲役，此何理邪？男女婚嫁緣，渠儂墮地自有衣食分齊，(「墮」原作「隨」，今據元本、徐鈔本、明鈔本校改。)所謂『誕置之隘巷，牛羊腓字之』，其不應凍餓溝壑者，天不能殺也。今蹙眉終日，正為百草憂春雨耳。青山白雲，江湖之湛然，可複有不足之嘆邪？」

卷第四十九.山谷下

山谷下

《後山詩話》云：「學詩當以子美為師，有規矩，故可學。退之於詩本無解處，以才高而好耳。淵明不為詩，寫其胸中之妙耳。學杜無成，不失為功；無韓之才與陶之妙，而學其詩，終樂天耳。」

唐子西《語錄》云：「《六經》之後，便有司馬遷，《三百五篇》之後，便有杜子美。《六經》不可學，亦不須學，故作文當學司馬遷，作詩當學杜子美；二書亦須常讀，所謂『不可一日無此君』也。」

苕溪漁隱曰：「近時學詩者，率宗江西，然殊不知江西本亦學少陵者也。故陳無己曰：『豫章之學博矣，而得法於少陵，故其詩近之。』今少陵之詩，後生少年不複過目，抑亦失江西之意乎？江西平日語學者為詩旨趣，亦獨宗少陵一人而已。餘為是說，蓋欲學詩者師少陵而友江西，則兩得之矣。」

呂居仁《與曾吉甫論詩第一帖》云：「寵諭作詩次第，此道不講久矣，如本中何足以知之。或勵精潛思，不便下筆，或遇事因感，時時舉揚，工夫一也。古之作者，正如是耳。惟不可鑿空強作，出於牽強，如小兒就學，俯就課程耳。《楚詞》、杜、黃，固法度所在，然不若遍考精取，悉為吾用，則姿態橫出，不窘一律矣。如東坡、太白詩，雖規摹廣大，學者難依，然讀之使人敢道，澡雪滯思，無窮苦艱難之狀，亦一助也。要之，此事須令有所悟入，則自然越度諸子。悟入之理，正在工夫勤惰間耳。如張長史見公孫大娘舞劍，頓悟筆法。如張者，專意此事，未嘗少忘胸中，故能遇事有得，遂造神妙；使它人觀舞劍，有何干涉。非獨作文學書而然也。和章固佳，然本中猶竊以為少新意也。近世次韻之妙，無出蘇、黃，雖失古人唱酬之本意，然用韻之工，使事之精，有不可及者。」《第二帖》云：「詩卷熟讀，深慰寂寞。蒙問加勤，尤見樂善之切，不獨為詩賀也。其間大概皆好，然以本中觀之，治擇工夫已勝，而波瀾尚未闊，欲波瀾之闊去，須於規摹令大，涵養吾氣而後可。規摹既大，波瀾自闊，少加治擇，功已倍於古矣。試取東坡黃州已後詩，如《種松》、《醫眼》之類，及杜子美歌行及長韻近體詩看，便可見。若未如此，而事治擇，恐易就而難遠也。退之云：『氣，水也，言，浮物也，水大則物之浮者大小畢浮，氣之與言猶是也，氣盛則言之長短與聲之高下皆宜。』如此，則知所以為文矣。曹子建《七哀詩》之類，宏大深遠，非複作詩者所能及，此蓋未始有意於言語之間也。近世江西之學者，雖左規右矩，不遺餘力，而往往不知出此，故百尺竿頭，不能更進一步，亦失山谷之旨也。」

宋子京《筆記》云：「文章必自名一家，然後可以傳不朽；若體規畫圓，准方作矩，終為人之臣僕。古人譏屋下架屋，信然。陸機曰：『謝朝花於已披，啟夕秀於未振。』韓愈曰：『惟陳言之務去。』此乃為文之要。」苕溪漁隱曰：「學詩亦然，若循習陳言，規摹舊作，不能變化，自出新意，亦何以名家。魯直詩云：『隨人作計終後人。』又云：『文章最忌隨人後。』誠至論也。」

苕溪漁隱曰：「元佑文章，世稱蘇、黃。然二公當時爭名，互相譏誚，東坡嘗云：『黃魯直詩文，如蝤蛑江珧柱，格韻高絕，盤飧盡廢，然不可多食，多食則發風動氣。』山谷亦云：『蓋有文章妙一世，而詩句不逮古人者。』此指東坡而言也。二公文章，自今視之，世自有公論，豈至各如前言，蓋一時爭名之詞耳。俗人便以為誠然，遂為譏議，所謂『蚍蜉撼大樹，可笑不自量』者邪。」

東坡云：「讀魯直詩，如見魯仲連、李太白，不敢複論鄙事，雖若不適用，然不為無補於世。」

王直方《詩話》云：「山谷舊所作詩文，名以《焦尾》、《弊帚》，少游云：『每覽此編，輒悵然終日，殆忘食事，邈然有二漢之風。今交游中以文墨稱者，未見其此，所謂珠玉在傍，覺我形穢也。』有學者問文潛模範，曰：『看《退聽稿》。』蓋山谷在館中時，自號所居曰退聽堂。」

《後山詩話》云：「黃詩韓文，有意故有工，老杜則無工矣。然學者先黃、韓，不由黃、韓而為老杜，則失之拙易矣。」

《呂氏童蒙訓》云：「讀《莊子》，令人意寬思大，敢作；讀《左傳》，便使人入法度，不敢容易：二書不可偏廢也。近世讀東坡、魯直詩亦類此。」《溲叟詩話》云：「『王侯文採似於菟，洪甥人間汗血駒，相將問道城南隅，無屋止借船官居。』或云當作『官船居』，非也。庾子山賦云：『風吹雲夢，凍合船官。』注：『船官，官船也。』凡讀人詩，不可以臆見擅改字。」

王直方《詩話》云：「蠟梅，山谷初見之，作二絕，一云：『金蓓鎖春寒，惱人香未展，雖無桃李顏，風味極不淺。』一云：『體熏山麝臍，色染薔薇露，披拂不滿襟，時有暗香度。』緣此蠟梅盛於京師。然交游間亦有不喜之者，餘嘗為作解嘲云：『紛紛紅紫雖無韻，映帶園林正要渠，誰遺一枝香最勝，故應有客問何如。』」苕溪漁隱曰：「東坡亦有《蠟梅詩》云：『天工點酥作梅花，此有蠟梅禪老家，蜜蜂採花作黃蠟，取蠟為花亦其物。』不獨山谷有詩也。余嘗和人詠蠟梅絕句，因紀其事云：『新詩湔拂自蘇黃，想見當年喜色香，草木無情遇真賞，豈知千載有餘芳。』」

《石林詩話》云：「外祖晁君誠善詩，蘇子瞻所謂『溫厚靜深如其為人』者也。黃魯直嘗誦其『小雨愔愔人不寐，臥聽羸馬齕殘芻』，愛賞不已。他日得句云：『馬齕枯萁喧午枕，夢驚風雨浪翻江。』自以為工，以語舅氏無咎曰：『吾詩實發於乃翁前聯，餘始聞舅氏言，不解風雨翻江之意，一日，憩於逆旅，聞旁舍有澎湃鞺鞳之聲，如風浪之歷船者，起視之，乃馬食於槽，水與草齟齬於槽間而為此聲，方悟魯直之好奇；然此亦非可以意索，殆適相遇而得之也。』」

山谷云：「賈天錫作意和香，自然有富貴氣，覺諸人家和香極寒氣也。天錫屢惠此香，惟要作詩，因以『兵衛森畫戟，晝寢凝清香』為韻，作十小詩贈之，猶恨詩語未工，未稱此香耳。然余甚寶此香，未嘗妄以與人。城西張仲謀為我作寒計，惠送騏驥院馬通薪二百，因以香二十餅報之。或笑曰：『不為公詩為地邪？』應之曰：『詩或能為人作祟，豈若馬通薪，使水雪之辰，鈐下馬走，皆有挾纊之溫邪！學詩三十年，今乃大覺，然見事亦太晚也。』」苕溪漁隱曰：「十詩中如『險心游萬仞，躁欲生五兵』，『隱兒香一炷，靈台湛空明』，誠佳句也。」《漫叟詩話》云：「諺云：『至家千里，(「至」《詩人玉屑》作「去」。)勿食蘿摩枸杞。』山谷嘗賦《道院枸杞詩》云：『去家尚勿食，出家安用許。』時同賦者，服其用事精確。」

《高齋詩話》云：「山谷詩云：『山椒欲雨好雲氣，湖面逆風生水紋。』汪彥章詩云：『野田無雨出龜兆，湖水得風生穀紋。』」

山谷云：「古人有言：『並敵一向，千里殺將。』要須心地收汗馬之功，讀書乃有味，棄書冊而游息，書味猶在胸中，久之乃見。古人用心處如此，則盡心於一兩書，其餘如破竹，皆迎刃而解耳。古人嘗喻植楊：楊，天下易生之木也，倒植之而生，橫植之而生；然一人植之，一人拔之，雖千日之功皆棄。此最善喻也。」

苕溪漁隱曰：「《食筍詩》云：『甘菹和菌耳，辛膳胹姜芥。』菹，酢菜也，亦作葅，側魚切；胹音而，煮熟也。」潘子真《詩話》云：「『霜威能折綿』之句，予問折綿所從來，山谷曰：『勁氣方凝海，清威正折綿，庾肩吾詩也。』」《後山詩話》云：「退之以文為詩，子瞻以詩為詞，如教坊雷大使之舞，雖極天下之工，要非本色。今代詞手，惟秦七、黃九耳，唐諸人不迨也。」

王直方《詩話》云：「洪龜父常有詩云：『琅玕嚴佛界，薜荔上僧垣。』山谷改云：『琅璫鳴佛屋。』龜父前後作詩，惟有『一朝厭蝸角，萬里騎鵬背』一聯，最為妙絕。山谷亦嘗嘆賞此句。」

《雪浪齋日記》云：「『槐夏棗花纂纂，麥秋椹子離離，不羨十千美酒，難忘三百枯棋。』『兩部池蛙當妓，千山飛鳥催沽，引睡直須黃你，曲肱正要青奴。』此洪駒父少作也。又詩云：『背秋轉覺山形瘦，新雨還添水面肥。』『山形瘦』之語，古今少有道者。」

《呂氏童蒙訓》云：「山谷嘗謂諸洪言：『作詩不必多，如《三百篇》足矣。某平生詩甚多，意欲止留三百篇，餘者不能認得。』諸洪皆以為然。徐師川獨笑曰：『詩豈論多少，只要道盡眼前景致耳。』山谷回顧曰：『某所說止謂諸洪作詩太多，不能精致耳。』」

卷第五十.秦少游

秦少游

王直方《詩話》云：「少游嘗以真字題『月團新碾瀹花瓷，飲罷呼兒課《楚詞》，風定小軒無落葉，青蟲相對吐秋絲』一絕於邢敦夫扇上，山谷見之，乃於扇背複作小草題『黃葉委庭觀九州，小蟲催女獻功裘，金錢滿地無人費，百斛明珠薏苡秋』一絕，皆自所作詩也。少游後見之，複云：『逼我太甚。』」

王直方《詩話》云：「山谷避暑城西李氏園，題詩於壁云：『荷氣竹風宜永日，冰壺涼簟不能回，題詩未有驚人句，會喚謫仙蘇二來。』少游言於東坡曰：『以先生為蘇二，大似相薄。』少游極怨山谷《和寄寂齋詩》云：『志大略細謹。』言蔡州事少人知者，因此句使人吹毛耳。」

《高齋詩話》云：「少游在蔡州，與營妓婁婉字東玉者甚密，贈之詞云『小樓連苑橫空』，又云『玉佩丁東別後』者是也。又《贈陶心兒詞》云：『天外一鉤橫月，帶三星。』謂心字也。葉致遠屢對荊公稱秦少游詩，公嘗有別紙云：『秦君之詩，清新婉麗，鮑、謝似之。』又云：『公愛秦君數口之，今得其詩，手之而不釋；然聞秦君嘗學至言妙道，無乃笑吾二人嗜好異乎？』蓋少游嘗為道土書符咒水，故公有是語。」苕溪漁隱曰：「東坡嘗有書薦少游於荊公云：『向屢言高郵進士秦觀太虛，公亦粗知其人，今得其詩文數十首拜呈，詞格高下，固已無逃於左右；此外博綜史傳，通曉佛書，若此類未易一一數也。』荊公答書云：『示及秦君詩，適葉致遠一見，亦以謂清新嫵麗，鮑、謝似之。公奇秦君，口之而不置，我得其詩，手之而不釋。又聞秦君嘗學至言妙道，無乃笑我與公嗜好異乎？』二書所云如此，《高齋》以謂葉致遠屢對荊公稱秦少游詩，嘗有別紙，真誤也。東坡謂少游通曉佛書，故荊公有『秦君嘗學至言妙道』之語，《高齋》以謂『少游嘗為道士書符咒水』，又誣也。」

《冷齋夜話》云：「少游到郴州，作長短句云：『霧失樓台，月迷津渡，桃源望斷無尋處，可堪孤館閉春寒，杜鵑聲裏斜陽暮。驛寄梅花，魚傳尺素，砌成此恨無重數，郴江幸自繞郴山，為誰流下瀟湘去。』東坡絕愛其尾兩句，自書於扇曰：『少游已矣，雖萬人何贖。』」

《詩眼》云：「或問餘，東坡有言：『詩至於杜子美，天下之能事畢矣。』老杜之前，人固未有如老杜，後世安知無過老杜者？余曰：『如一片花飛減卻春，若詠落花，則語意皆盡，所以古人既未到，決知後人更無好語。如《畫馬詩》云：玉花卻在御榻上，榻上庭前屹相向。則曹將軍能事與造化之功，皆不可以有加矣。至其它吟詠人情，模寫景物，皆如是也。老杜《謝嚴武詩》云：雨映行宮辱贈詩。』山谷云：『只此雨映兩字，寫出一時景物，此句便雅健。』余然後曉句中當無虛字。後誦淮海小詞云：『杜鵑聲裏斜陽暮。』公曰：『此詞高絕。但既雲斜陽，又云暮，則重出也。欲改斜陽作簾櫳。』余曰：『既言孤館閉春寒，似無簾櫳。』公曰：『亭傳雖未必有簾櫳，有亦無害。』余曰：『此詞本模寫牢落之狀，若曰簾櫳，恐損初意。』先生曰：『極難得好字，當徐思之。』然余因此曉句法，不當重疊。」

王直方《詩話》云：「少游為黃本，錢穆父為戶書，皆居東華門之堆垛場。少游春日嘗有詩遺穆父云：『三年京國鬢如絲，又見新花發故枝，日典春衣非為酒，家貧貪粥已多時。』穆父以米二石送之。」

《冷齋夜話》云：「東坡初未識少游，少游知其將複過維揚，作坡筆語，題壁於一山寺中。東坡果不能辨，大驚。及見孫莘老，出少游詩詞數十篇，讀之，乃嘆曰：『向書壁者，定此郎也。』後與少游維揚飲別，作《虞美人》曰：『波聲拍枕長淮曉，隙月窺人小，無情汴水自東流，只載一船離恨向西州。竹陰花圃曾同醉，酒未多於淚，誰敵風鑒在塵埃，醞造一場煩惱送人來。』世傳此詞，是賀方回所作，雖山谷亦云：『大觀中於金陵見其親筆，醉墨超放，氣壓王子敬，蓋東坡詞也。』」

王直方《詩話》云：「少游嘗因晚出右掖門，有詩云：『金爵觚棱轉夕輝，飄飄宮葉墮秋衣，出門塵漲如黃霧，姑覺身從天上歸。』識者以為少游作一黃本校勘，而炫耀如此，必不遠到。」

《冷齋夜話》云：「少游在黃州，飲於海橋，橋南北多海棠，有老書生家於海棠叢間，少游醉宿於此，明日題其柱云：『喚起一聲人悄，龕暖夢寒窗曉。瘴雨過，海棠晴，春色又添多少！社甕釀成微笑，牛破癭瓢共舀。覺健倒，急投床，醉鄉廣大人間小。』東坡愛其句，恨不得其腔，當有知者。」

《桐江詩話》云：「少游汝南作教官日，郡將向宗回團練，有登城詩，少游次韻兩篇，云：『沄沄汝水抱城根，野色偷春入燒痕。千點湘妃枝上淚，一聲杜宇水邊魂。遙憐鴻隙陂穿路，尚想元和賊負恩。粉堞朱垣都過了，恍如陶侃夢天門。』『庖煙起處認孤村，天色清寒不見痕。車輞湖邊梅濺淚，壺公祠畔月銷魂。封疆盡是春秋國，廟食多懷將相恩。試問李斯長嘆後，誰牽黃犬出東門？』又嘗於程文通會間，賦牽牛花詩云：『銀漢初移漏欲殘，步虛人倚玉欄幹，仙衣染得天邊碧，乞與人間向曉看。』又一歲，太守王左丞二月十一日生日，(「守」原作「呼」，今據徐鈔本校改。)程文通諸人前期袖壽詩草謁少游，問曰：『左丞生日，必有佳作。』少游以詩草示之，乃壓小青字韻俱盡，(徐鈔本、明鈔本無「小」字及「俱盡」二字。)首云：『元氣鐘英偉，東皇賦炳靈，蓂敷十一莢，椿茂八千齡，汗血來西極，摶風出北溟。』諸人愕然相視，讀畢，俱不敢出袖中之草，唯唯而退。」(徐鈔本、明鈔本有注云：「堯時有草生於階，每月朔生於廁，月平則生十五廁，自十六日一廁落，至三十落盡，月小則一葉厭而不落；堯視此以為歷。」)

王直方《詩話》云：「參寥言舊有一詩寄少游，少游和云：『樓闕過朝雨，參差動霽光。衣冠分禁路，雲氣繞宮牆。亂絮迷春闊，(「迷」原作「述」，元本、徐鈔本、明鈔本俱作「迷」，今據改。)嫣花困日長。平康在何處？十裏帶垂楊。』莘老嘗讀此詩，至末句云：『這小子又賤發也。』少游後編《淮海集》，遂改云：『經旬牽酒伴，猶未獻《長楊》。』」《石林詩話》云：「元佑初，駕幸太學，呂承相微仲有詩，中間押行字韻，館閣諸人皆和，秦學士觀一聯云：『法天璧水遙迎仗，映月深衣不亂行。』諸生聞之亦哄然。觀為人喜傲謔，然此句實於趁韻，未必有意也。」

《桐江詩話》云：「暢姓惟汝南有之，其族尤奉道，男女為黃冠者十之八九。時有女冠暢道姑，姿色妍麗，神仙中人也。少游挑之不得，作詩云：『瞳人剪水腰如束，一幅烏紗裹寒玉，超然自有姑射姿，回看粉黛皆塵俗。霧閣雲窗人莫窺，門前車馬任東西，禮罷曉壇春日靜，落紅滿地乳鴉啼。』」《呂氏童蒙訓》云：「『雨砌墮危芳，風軒納飛絮』之類，李公擇以為謝家兄弟得意不能過也。少游過嶺後，詩嚴重高古，自成一家，與舊作不同。」

《冷齋夜話》云：「少游南遷，宿共阜亭湖廟下，登舟縱望，久之，歸臥。舟中聞風聲，側枕視微波，月影縱橫，追憶昔嘗宿乘雲老借竹軒，見西湖月色如此。俄夢美人以維摩像來求贊，少游極愛其畫，念曰：『非道子不能也。』此美人以詩戲少游曰：『不知水宿分風浦，何似秋眠借竹軒。聞道詩詞妙天下，廬山對岸可無言。』少游夢中題其像曰：『竺儀華夢，瘴面囚首，口不能言，十分似九，應笑舌覆大千作師子吼，不如搏取妙喜如陶家手。』余過雷州天寧，與戒香道人夜話，問少游字畫，戒香出此傳示，少游筆跡也。」

《雪浪齋日記》云：「少游詩甚麗，如『翡翠側身窺綠醑，蜻蜓偷眼避紅妝』，又『海棠花發麝香眠』，又『青蟲相對吐秋絲』之句是也。」

《冷齋夜話》云：「少游小詞奇麗，詠歌之，想見其神清在絳闕、道山之間。詞曰：『柳邊沙外，城郭春寒退。花影亂，鶯聲碎。飄零疏酒盞，離別寬衣帶。人不見，碧雲合，空相對。憶昔西池會，鴛鴦同飛蓋。攜手處，今誰在？日邊清夢斷，鏡裏朱顏改。春去也，落紅萬點愁如海。』余兄思禹，使餘賦崔徽頭子詞，因次韻曰：『半身屏外，睡覺唇紅退。春思亂，芳心碎。空餘簪髻玉，不見流蘇帶。試與問，今人秀韻誰宜對？湘浦曾同會，手弭青羅蓋，疑是夢中猶在。十分春易盡，一點情難改。多少事，都隨恨遠連雲海。』」

《後山詩話》云：「王斻，平甫之子，嘗云：今語例襲陳言，但能轉移耳。世稱秦詞『愁如海』為新奇，不知李國主已云：(徐鈔本、明鈔本此句作「不知李後主《虞美人》詞已雲。)『問君能有幾多愁，恰似一江春水向東流』，但以『江』為『海』耳。」

《雪浪齋日記》云：「《吊辯才詩》云：『滄海盡頭人滅度，亂峰深處塔孤圓，憶登夜閣天連雁，同看秋崖月上煙。』劉僴云：『天連雁，前人有古戍天連雁之句。』」

《冷齋夜話》云：「少游元豐初夢中作長短句曰：『指點虛無征路，醉乘班虯，遠訪西極。正天風吹露，滿空寒白。織女明星迎笑，何苦自淹塵域。正火輪飛上，霧卷煙開，洞觀金碧。重重觀閣，橫枕鰲峰，水面倒銜蒼石。隨處有奇香幽吹，窅然難測。好是蟠桃熟後，阿鬟偷報消息。在天碧海，一枝難過，占取春色。』既覺，使侍兒歌之，蓋《雨中花》也。」

王直方《詩話》云：「東坡作《藏春塢詩》，有『年拋造物甄陶外，春在先生杖屨中』，而少游作《俞充哀詞》，乃云：『風生使者旌旄上，春在將軍俎豆中』，餘以為依仿太甚。」

《漫叟詩話》云：「高唐事乃楚懷王，非襄王也。若古人云：『莫道無心便無事，也應愁殺楚襄王。』少游詞云：『不應容易下巫陽，只恐翰林前世是襄王。』皆誤用也。濠州西有高唐館，俗以為楚之高唐也。御史閻欽愛題詩云：『借問襄王安在哉？山川此地勝陽台。』有李和風者，亦題詩云：『若向此中求薦枕，參差笑殺楚襄王。』前人既誤指其人，後人又誤指其地，可笑。」苕溪漁隱曰：「《文選·高唐賦》云：『昔者，楚襄王與宋玉游雲夢之台，望高唐之觀，其上獨有雲氣，王問玉曰：此何氣也？玉對曰：所謂朝雲者也。昔者，先王嘗游高唐，怠而晝寢，夢見一婦人曰：妾巫山之女也。』李善注云：『楚懷王游於高唐，夢與神遇。』則《漫叟詩話》之言是也。然《神女賦》複云：『楚襄王與宋玉游於雲夢之浦，使玉賦高唐之事，其後王寢，夢與神女遇，其狀其麗。』以此考之，則楚襄王亦夢與神女遇。但楚懷王是游高唐，楚襄王是游雲夢，以此不可雷同用事耳。」

《後山詩話》云：「宋玉為《高唐賦》，載巫山神女遇楚兩王，蓋有所諷也。而文士多效之者，又為傳記以實之，而天地百神舉無免者。餘謂欲界諸天，當有配偶，其無偶者，則無欲者也。唐人記後土事以譏武後耳。」

《冷齋夜話》云：「秦少游在處州，夢中作長短句曰：『山路雨添花，花動一山春色，行到小溪深處，有黃鸝千百。飛雲當面化龍蛇，夭矯挂空碧。醉臥古藤陰下，杳不知南北。』後南遷久之，北歸，逗留於藤州，遂終於瘴江之上光華亭，時方醉起，以玉盂汲泉欲飲，笑視之而化。」

王直方《詩話》云：「秦少章初登第，成親後，和餘夜坐，絕句云：『幃幔高深夜漏長，頗從詩酒傲冰霜。燭花漸暗人初睡，金獸無煙卻有香。』讀者無不笑其貧富之頓異。」

王直方《詩話》云：「秦覿，字少儀，好為詩，初亦不甚工，既而以所業獻山谷，山谷作詩贈之云：『乃能持一鏃，與我箭鋒直。』又云：『我自得此詩，三日臥向壁，才難不其然，有亦未易識。』當時交游間，皆以此言為過；然少儀緣此，詩思大發。」

卷第五十一.後山居士.晁無咎.張文潛

後山居士

《後山詩話》云：「余登多景樓，南望丹徒，有大白鳥飛近青林，得句云：『白鳥青林分外明。』(「青」原作「過」，今據徐鈔本、明鈔本校改。)謝脁亦云：『黃鳥度青枝。』語巧而弱。杜詩云：『白鳥去邊明。』語少而意廣。餘每還鄉里，每覺老，複得句云：『坐下漸人多。』杜詩云：『坐深鄉黨敬。』而語極工。乃知杜詩無不有也。」

《冷齋夜話》云：「余問山谷：『今之詩人誰為冠？』曰：『無出陳無己。』『其佳句可得聞乎？』曰：『吾見其作《溫公挽辭》一聯，便知其才不可敵，曰：政雖隨日化，身已要人扶。』」

王直方《詩話》云：「樂天有詩云：『醉貌如霜葉，雖紅不是春。』東坡有詩云：『兒童誤喜朱顏在，一笑那知是酒紅。』鄭谷有詩云：『衰鬢霜供白，愁顏酒借紅。』老杜有詩云：『發少何勞白，顏衰肯更紅。』無己詩云：『發短愁催白，顏衰酒借紅。』皆相類也。然無己初出此一聯，大為當時諸公所稱賞。」

王直方《詩話》云：「邢敦夫以詩寄無己，無己和云：『漢廷用少公何在，不使群飛接羽翰；今代貴人須白髮，挂冠高處未宜彈。』蓋元佑之初，多用老成故也。又《除官》一篇云：『扶老趨嚴詔，徐行及聖時。端能幾字正，敢恨十年遲。肯複金根繆，寧辭乳媼譏。向來憂畏斷，不盡鹿門期。』或云：『才得一正字，亦未須雲趨嚴詔。』後作《謝啟》，複云：『名雖文字之選，實為將相之儲。』又云：『頑童齒豁，敢辭乳媼之譏；聞淺見輕，益畏金根之謬。』」

苕溪漁隱曰：「無己詩云：『學詩如學仙，時至骨自換。』山谷亦有『學詩如學道』之句。若語意俱勝，當以無己為優。王直方議論不公，遂云陳三所得，豈其苗裔邪？意謂其出於山谷，不足信也。」

王直方《詩話》云：「無己嘗作《小放歌行》兩篇，其一云：『春風永巷閉娉婷，長使青樓誤得名，不惜卷簾通一顧，怕君著眼未分明。』其一云：『當年不嫁惜娉婷，傅白施朱作後生，說與傍人須早計，隨宜梳洗莫傾城。』山谷云：『無己他日作詩，語極高古，至於此篇，則顧影裴回，炫耀太甚。』」

王直方《詩話》云：「陳留市中有刀鑷工，隨其所得，為一日費，醉吟於市，負其子以行歌。江端禮以為達者，為作傳，而要無己作詩，有『閉門十日雨，吟作飢鳶聲』之句，大為山谷所愛。山谷亦擬作，有云：『養性霜刀在，閱人清鏡空。』」

《後山詩話》云：「晁無咎言：『眉山公之詞短於情，蓋不更此境也。』余謂不然。宋玉初不識巫山神女，而能賦之，豈待更而知也。餘他文未能及人，獨於詞，自謂不減秦七、黃九。」苕溪漁隱曰：「無己自矜其詞如此，今《後山集》不載其小詞，世亦無傳之者，何也？」

《石林詩話》云：「余居吳下，一日，出閶門，至小寺中，壁間有題詩一絕云：『黃葉西陂水漫流，籧蒢風急送扁舟，夕陽暝色來千里，人語雞聲共一丘。』意極喜之，初不書名氏，問寺僧，云：『吳縣寇主簿所作，今官滿去矣。』歸而問吳下士大夫，云：『寇名國寶。』蓋與餘同年，然亦莫知其能詩。餘與國寶榜下未嘗往來，亦漫不省其人；已而數為好事舉此詩，始有言國寶徐州人，久從陳無己學。乃知文章淵源，有所自來，亦不難辨，恨不得多見之也。」

晁無咎

王直方《詩話》云：「曹輔，字子方，嘗為省郎，交游間名以為有智數者。故晁無咎贈詩，有『兵甲胸中無敵國』之語。」苕溪漁隱曰：「余纂集《叢話》，歷覽群賢詩說，並無評議無咎詩者，止有此一句，不知當時群賢偶遺之邪？」

苕溪漁隱曰：「《摸魚兒》一詞，晁無咎所作也；《滿江紅》一詞，呂居仁所作也。餘性樂閒退，一丘一壑，蓋將老焉；二詞能具道阿堵中事，每一歌之，未嘗不擊節也。『買陂塘，旋栽楊柳，依稀淮岸江浦。東皋新雨輕痕漲，沙嘴鷺來鷗聚，堪愛處，最好是一川夜月光流注。無人獨舞，任翠幕張天，柔茵藉地，酒盡未歸去。青綾被，空憶金閨故步。儒冠曾把身誤，弓刀千騎成何事，荒了召平瓜圃。君試覷，滿青鏡，星星鬢影今如許。功名浪語，便似得班超封侯萬里，歸計恐遲暮。』此《摸魚兒》也。『東里先生家何在，山陰溪曲，對一川平野，數間茅屋。昨夜岡頭新雨過，門前流水清如玉。抱小樓，回合柳參天，搖新綠。疏籬下，叢叢菊，虛簷外，蕭蕭竹。嘆古今得失，是非榮辱。須信人生歸去好，世間萬事何時足。問此春春醞酒何如，今朝熟。』此《滿江紅》詞也。」

苕溪漁隱曰：「余觀《雞肋集》，惟古樂府是其所長，辭格俊逸可喜，如《行路難》云：『贈君珊瑚夜光之角枕，玳瑁明月之雕床，一繭秋蟬之麗縠，百和更生之寶香。穠華紛紛白日暮，紅顏寂寂無留芳。人生失意十八九，君心美惡誰能量？願君虛懷廣末照，聽我一曲關山長。不見班姬與陳後，寧聞衰落尚專房。』」

張文潛王直方《詩話》云：「文潛先與周翰、公擇輩來飲餘家，作長句，後數十日，再同東坡來，讀其詩，嘆息云：『此不是吃煙火食人道底言語。』蓋其間有『漱井消午醉，掃花坐晚涼，眾綠結夏帷，老紅駐春妝』之句也。故山谷次韻亦云：『張侯筆端世，三秀麗齋房，掃花坐晚吹，妙語益難忘。』」苕溪漁隱曰：「文潛此詩首句云：『朝衫衝曉塵，歸帽障夕陽，日月馬上過，詩書篋中藏。』造語極工。後又有一詩云：『歸帽見新月，撲衫暮塵紅。』似不及前兩句也。」

苕溪漁隱曰：「東坡云：『茶筍盡禪味，松杉真法音。』山谷云：『魚游悟世網，鳥語入禪味。』文潛云：『鳥語演實相，飯香悟真空。』此三聯語意相類，然山谷一聯景為優。」王直方《詩話》云：「文潛人物魁偉，故無己有詩云：『張侯便然腹如鼓，雷為飢聲酒為雨。』山谷有詩云：『六月火雲蒸肉山。』皆戲語也。」

潘子真《詩話》云：「文潛《次張遠韻》，有『襄王坐上徽詞客，(「徽」徐鈔本作「徵」，明鈔本作「微」。)子建車前步水妃，瞥過低鬟留盼處，爭先凝笑獨來時。東邊日下終無雨，闕上題詩合有碑。腸斷吳王煙水國，扁舟何日逐鴟夷？』或問『無雨有碑，何等語也？』予答以『東邊日出西邊雨，道是無情卻有情』，劉夢得《竹枝歌》也。『別後常相思，頓書千丈闕，題碑無罷時。』宋《華山畿》詞也，事見智匠《古今樂錄》。(「智匠」原作「匠智」，今乙正。)」王直方《詩話》云：「文潛《賦虎圖詩》，末云：『煩君衛吾寢，振此蓬蓽陋，坐令盜肉鼠，不敢窺白晝。』或云，此卻是貓兒詩也。又《大旱詩》云：『天邊趙盾益可畏，水底武侯方醉眠。』時人以為幾於湯燖右軍也。」

王直方《詩話》云：「元佑中，諸公以上巳日會西池，王仲至有二詩，文潛和之最工，云：『翠浪有聲黃帽動，春風無力彩旗垂。』至秦少游即云：『簾幕千家錦繡垂。』仲至讀之，笑曰：『此語又待入《小石調》也。』然少游有『已煩逸少書陳跡，更屬相如賦《上林》』之句，諸人亦以為難及。」

王直方《詩話》云：「舟人占云，若炮車起，輒急避之，乃大風候也。東坡有云：『今日江頭天色惡，炮車雲起風欲作。』文潛有云：『喜逢山色開眉黛，愁對江雲起炮車。』」

《石林詩話》云：「頃見晁無咎舉文潛『斜日兩竿眠犢晚，春波一眼去鳧寒』，自以為莫能及。」苕溪漁隱曰：「文潛《夜直館中詩》云：『蒼龍挂斗寒垂地，翡翠浮花暖作春。』亦佳句也。」

王直方《詩話》云：「『白頭青鬢隔存沒，落日斷霞無古今。』此文潛《過宋都詩》，氣格似不減老杜也。『千山送客東西路，一樹照人南北枝。』此王康功詩，語意新奇。」

《呂氏童蒙訓》云：「文潛詩自然奇逸，非他人可及。如『秋明樹外天』，『客燈青映壁』，『城角冷吟霜，淺山寒帶水』，『旱日白吹風』，『川塢半夜雨，臥冷五更秋』之類，迥出時流，雖是天姿，亦學可及。學者若能常玩味此等語，自然有變化處也。」

王直方《詩話》云：「文潛嘗因過倉前，作《輸麥行》，有云：『場頭雨幹場地白，老稚相呼打新麥，半歸倉廩半輸王，免教縣吏相煎迫。』輸王，北農語也。」

卷第五十二.徐仲車.謝無逸.潘邠老.邢敦夫.高子勉.胡少汲.張蕓叟.楊公濟

徐仲車

東坡云：「徐積，字仲車，古之獨行也，於陵仲子不能過；然其詩文，則怪而放，如玉川子，此一反也。耳聵甚，畫地為字，乃始通語，終日面壁坐，不與人接；而四方事無不周知其詳，雖新且密，無不先知，此二反也。」苕溪漁隱曰：「余嘗記仲車二詩，有云：『淮之水，淮之水：春風吹，春風洗；青於藍，綠染指；魚不來，鷗不起，瀲瀲灩灩天盡頭，只見孤帆不見舟。殘陽欲落未落處，盡是人間今古愁。今古愁，可奈何！莫使騷人聞棹歌(「棹」原作「掉」，今據徐落本、明鈔本校改。)我曹盡是浩歌客，笑聲酒面春風和。』又《詠蒲扇詩》云：『妾有一尺絹，以為身上衣。自織青溪蒲，團團手中持。朝攜麥隴去，暮汲井泉歸。無人不看妾，不使見娥眉。』皆佳作也。」謝無逸

《漫叟詩話》云：「謝無逸學古高潔，文詞煆煉，篇篇有古意，尤工於詩，予嘗愛其《送董元達詩》云：『讀書不作儒生酸，躍馬西入金城關，塞垣苦寒風氣惡，歸來面皺須眉班。先皇召見延和殿，議論慷慨天開顏。謗書盈篋不複辨，脫身來看江南山，長江滾滾蛟龍怒，(「滾滾」原作「袞袞」，今據徐鈔本、明鈔本校改。)扁舟此去何當還？大梁城裏定相見，玉川破屋應數間。』又《寄隱居士詩》云：『處士骨相不封侯，卜居但得林塘幽。家藏玉唾幾千卷，手校韋編三十秋。相知四海孰青眼，高臥一庵今白頭。襄陽耆舊節獨苦，只有龐公不入州。』淮南潘邠老與之甚熟；二公皆老死布衣，士議惜之。」

《冷齋夜話》云：「謝逸，字無逸，臨川縣人，勝士也。工詩能文。黃魯直讀其詩曰：『晁、張流也，恨未識之耳。』無逸詩曰：『老鳳垂頭噤不語，枯木槎牙噪春鳥。』又曰：『貪夫蟻旋磨，冷官魚上竹。』又曰：『山寒石發瘦，水落溪毛凋。』皆為魯直所稱賞。」潘邠老

王直方《詩話》云：「潘大臨，字邠老，有《登漢陽江樓詩》曰：『兩屐上層樓，一目略千里。』說者以為著屐豈可登樓？又嘗賦《潘庭芝清逸樓詩》(「芝」原作「之」，今據徐鈔本、明鈔本校改。)有云：『歸來陶隱居，拄頰西山雲。』或謂既已休官，安得手板而拄之也？洪氏倦殼軒，邠老作詩云：『封胡羯末謝，龜駒玉鴻洪，千載望四謝，四洪天壤同。』謂龜父、駒父、玉父、鴻父也，時人以為急口令。又《寄人詩》，有『思君帶移孔』之句。惟和張文潛痛字韻詩，頗有佳話，其云：『文章邇來氣焰低，聖經頗遭餘子弄，公歸除□□□□，荊舒之說懲應痛。』蓋王介甫始封於舒，後封於荊，故邠老云耳。邠老作詩，多犯老杜，或若邠老為之不已，老杜亦難為存活。使老杜複生，則須共潘十廝炒。」

潘子真《詩話》云：「『白鳥沒飛煙，(「飛煙」原作「煙飛」，今據明鈔本乙正。)微風逆上船。江從樊口轉，山自武昌連。日月懸終古，乾坤別逝川。羅浮南斗外，黔府古河邊。』『波浪三江口，風雲八字山。斷崖東北際，虛艇有無間。臥柳堆生岸，跳魚水搗彎。悠然小軒冕，幽興滿鄉關。』『西山連虎穴，赤壁隱龍宮。形勝三分國，波流萬世功。沙明拳宿鷺，天闊退飛鴻。最羨魚竿客，歸船雨打篷。』『落日春江上，無人倚杖時。私蛙鳴鼓吹，官柳舞腰支。獵遠頻翻臂，漁深數治絲。我猶無彼是，風豈有雄雌？』此皆邠老江間所賦也。(「皆」字原無，今據徐鈔本、明鈔本校補。)邠老，唐太僕卿季荀之後，衢之曾孫，鯁之子，寓居齊安，得句法於東坡，頃與洪駒父、徐師川洎予友善。山谷嘗稱：『邠老，天下奇才也，其為詩文，他皆稱是。』年未五十以歿，良可惜也。」

《冷齋夜話》云：「黃州潘大臨工詩，有佳句，然貧甚。東坡、山谷尤喜之。臨川謝無逸以書問近新作詩否，潘答書曰：『秋來景物，(「景」原作「暑」，今據徐鈔本、明鈔本校改。)件件是詩思，(「詩思」原作「佳句」，今據徐鈔本、明鈔本校改。)恨為俗氣所蔽翳。昨日清臥，(「日」徐鈔本、明鈔本作「旦」。)聞攪林風雨聲，遂起題壁曰：滿城風雨近重陽。忽催稅人至，遂敗意，(「遂」徐鈔本、明鈔本作「令人」。)止此一句，奉寄。』聞者莫不笑其迂闊。」呂居仁云：「潘邠老嘗得詩：『滿城風雨近重陽。』文章之妙，至此極矣。後有詩托謝無逸綴成云：『病思王子同傾酒，愁憶潘郎共賦詩。』為此語也。」(此條及下條原無，今據徐鈔本、明鈔本補。)謝無逸《溪堂集》云：「亡友潘邠老有『滿城風雨近重陽』之句，今去重陽四日，而風雨大作，遂用邠老之句，廣為三絕，其一云：『滿城風雨近重陽，無奈黃花惱意香；雪浪翻天迷赤壁，令人西望憶潘郎。』其二云：『滿城風雨近重陽，不見修文地下郎；想得武昌門外柳，垂垂老葉半青黃。』其三云：『滿城風雨近重陽，安得斯人共一觴；欲問小馮公健否，雲中孤雁不成行。』」

邢敦夫

王直方《詩話》云：「雙井黃叔達，字知命，初自江南來，與彭城陳履常俱謁法雲禪師於城南。夜歸，過龍眠李伯時，知命衣白衫，騎驢，緣道搖頭而歌；履常負杖挾囊於後。一市大驚，以為異人。伯時因畫為圖，而邢敦夫作長歌云：『長安城頭烏欲棲，長安道上行人稀，浮雲卷盡暮天碧，但有明月流清輝。君獨騎驢向何處，頭上倒著白接蘺，(「蘺」原作「籬」，案當作「蘺」，今改。)長吟搔首望明月，不學山翁醉似泥。到得城中燈火鬧，小兒拍手攔街笑，道傍觀者那得知，相逢疑是南山皓。龍眠居士畫無比，搖毫弄筆長風起，酒酣閉目望窮途，紙上軒昂無乃似。君不學長安游俠誇年少，臂鷹挾彈章台道；君不能提攜長劍取靈武，指揮猛士驅貔虎；胡為腳踏梁宋塵，終日飄飄無定所。武陵桃源春欲暮，白水青山起煙霧，竹杖芒鞋歸去來，頭巾好挂三花樹。』敦夫時年未二十也。」王直方《詩話》云：「邢居實，字敦夫，年少豪邁，所與游皆一時名士。方年十四五時，嘗作《明妃引》，末云：『安得壯士霍嫖姚，縛取呼韓作編戶。』諸公多稱之。既卒，餘收拾其殘草，編成一集，號曰《呻吟》。敦夫自少便多憔悴感慨之意，其作《秋懷詩》云：『高歌感人心，心悲將奈何。』其作《棗陽道中詩》云：『有意問山神，此生複來否？』已而果卒於漢東。敦夫之卒也，山谷以詩哭之云：『詩到隨州更老成，江山為助筆縱橫，眼看白璧埋黃壤，何況人間父子情。』蓋謂敦夫與其父歆向也。蔡天啟亦有詩云：『人物於今嘆眇然，孤墳宿草已生煙，日暮行人道傍舍，應逢年少共談玄。』其餘作者甚眾，皆載於《呻吟集》後。」

《雪浪齋日記》云：「崔子方喜作五言詩，如『白日行空闊，青燈耿夜闌』，真佳句也。敦夫自少即為壯語，如『移床聽秋雨』是也。李漢老《題敗荷》云：『紫荷蟲篆霜葉枯，鳥啼垂房裂青膚。』(「鳥」原作「裊」，今據徐鈔本、明鈔本校改。)造語甚新。」

高子勉《雪浪齋日記》云：「高荷，字子勉，《上谷詩》云：『點檢金閨彥，飄零玉筍班，尚令清廟器，猶隔鬼門關。』大為山谷所喜。」

《石林詩話》云：「高荷，荊南人，學杜子美詩，頗得句法。黃魯直自戎州歸，荷以五十韻見，魯直極愛賞之，嘗和其六言，有云：『張侯海內長句，晁子廟中雅歌，高郎少加筆力，我知三傑同科。』張謂文潛，晁謂無咎也。無咎聞之頗不平。荷晚為童貫客，得蘭州通判以死。既不為時論所與，其詩亦不複傳云。」《雪浪齋日記》云：「『佳樹冬不凋，橫塘春更綠。』此徐師川詩，頗平淡，無雕鐫氣。『辭源江海浩奔忙，句法風騷森出入。』此趙鼎臣詩，極為雄偉。『沙軟綠頭相並鴨，水深紅尾自跳魚。』此高子勉詩，怪麗之甚。」

苕溪漁隱曰：「予嘗有一聯云：『霞抹晚空魚尾赤，水生春渚鴨頭青。』」

胡少汲

山谷云：「胡少汲與劉邦直詩：『夢魂南北味平生，解後相逢意已傾。楚國山川千疊遠，隋堤煙雨一帆輕。(「堤」原作「提」，今據徐鈔本、明鈔本校改。)我無健筆翻三峽，君有長才肅五兵。(「肅」徐鈔本、明鈔本作「束」。)同是行人更分首，不堪風樹作離聲。』少汲，後生中豪士也，讀書作文，殊不塵埃，使之不倦，雖競爽者，未易追也。『同是行人更分首』，佳句也。『解後相逢意已傾』，已道了劉三十一矣。」《桐江詩話》云：「少汲，宣和間在河朔作漕日，同官陳亨伯輩唱和山字韻詩，少汲最後和成，人皆嘆服。詩云：『章句飄飄續小山，古風蕭瑟筆追還。海鵬共擊三千里，鐵馬同歸十二閒。功業會看鐘鼎上，聲華已在搢紳間。他年記憶憐衰老，為報西川引一班。』」苕溪漁隱曰：「元豐間，王平甫有『海鵬未擊三千里，天馬須歸十二閒』之句，甚為一時諸公所稱道，今少汲乃云：『海鵬共擊三千里，鐵馬同歸十二閒。』豈非剽平甫之句，但易此三字，以為己作邪？」張蕓叟

東坡云：「張舜民蕓叟，邠人也，通練西事，稍能詩。從高遵裕西征回中，作詩二絕，一云：『靈州城下千株柳，總被官軍斫作薪，他日玉關歸去路，將何攀折贈行人。』一云：『青銅峽裏韋州路，十去從軍九不回，白骨似沙沙似雪，將軍莫上望鄉台。』為轉運判官李察聞奏，得罪貶郴州監稅。」

楊公濟

王直方《詩話》云：「楊蟠，字公濟，嘗為《蓴菜詩》云：『休說江東春日寒，到來且覓鑒湖船。鶴生嫩頂浮新紫，龍脫香髯帶舊涎。玉割鱸魚迎刃滑，香炊稻飯落匙圓。歸期不待秋風起，漉酒調羹任我年。』時人以為讀其詩，不必食蓴羹然後知其味也。」

《後山詩話》云：「楊蟠《金山詩》云：『天末樓台橫北固，夜深燈火見揚州。』王平甫云：『莊宅牙人語也，解量四至。』吳僧《錢塘白塔院詩》曰：『到江吳地盡，隔岸越山多。』(「多」原作「高」，今據徐鈔本、明鈔本校改。)餘謂分界堠子語也。」王仲至

《西清詩話》云：「王仲至召試館中，試罷作一絕題於壁云：(「於壁」二字原無，今據徐鈔本、明鈔本校補。)『古木森森白玉堂，長年來此試文章，日斜奏罷《長楊賦》，閒拂塵埃看畫牆。』荊公見之甚嘆愛，為改作『奏賦《長楊》罷』，且云：『詩家語如此乃健。』」

王直方《詩話》云：「有以長韻詩上王仲至者，(「仲至」原作「正仲」，今據徐鈔本、明鈔本校改。)其間一聯云：『狗監傳新賦，(「傳新」原作「新傳」，今據徐鈔本、明鈔本乙正。)雞林購近詩。』屬對頗工。又有人以《百韻詩》獻晏公，公讀畢曰：『真所謂佳作，但恨卻一百一韻耳。』其人歸家數其稿，果然。」

崔德符

《漫叟詩話》云：「潁昌崔鶠德符，博學能詩，嘗惠予三詩，其一《潛心齋詩》：『雙扉掩餘香，一榻下涼幔。前人嗟不死，萬古映黃卷。時時擷英華，一一詣微遠。鼎食姑置之，此味良不淺。』《止遽軒詩》：『我如萬斛船，歲久腰已懶。誰能逐相師，終日問手板。去謀一寸安，輒被三尺挽。憐公謝蠻觸，鼓臥旗亦偃。』《丈室詩》：『此家英妙姿，玉雪照冠冕。新詩一何似？鸞鵠見蕭散。躡屣往從之，寧複念重趼。』」

《雪浪齋日記》云：「德符詩，所謂食鯨老氣橫九州。《廬山詩》云：『遙知金剎近，林表颺蟠尾。』《滕王閣詩》云：『小艇元從天上來，白雲自向杯中落。』潁昌富文物，崔鷗、陳恬，猶為下士。」趙循道

《高齋詩話》云：「趙企循道，以長短句得名，所為詩亦工，恨不多見。嘗記其警句云：『愁從竹葉杯中去，老向菱花鏡裏來。』『幾夜已生蝴蝶夢，三年辜負鷓鴣班。』『青鏡不覽一兩日，白髮又添三四莖。』」苕溪漁隱曰：「『愁從竹葉杯中去，老向菱花鏡裏來。』乃用雍熙間楊黎州詩：『剛腸欺竹葉，衰鬢怯菱花』之語也。餘亦嘗有一聯云：『愁隨竹葉消春盞，喜入燈花綴夜缸。』大觀間，循道嘗宰績溪，績溪乃餘桑梓之邦，因此傳錄，得趙循道詩多，大率體格全學白樂天，故句語皆平易。如『青燈影冷棋三戰，紅火爐溫酒一杯。』『四山來不斷，一水去無窮。』余不及此者亦多。」

任子固

潘子真《詩話》云：「任大中子固，三衢人，老於儒學，作詩寒苦。趙清獻喜之。其集中有『莫管流年一擲梭，花前對酒且高歌。命中若有終須有，到底無時不奈何。』嘗從清逸老人游西山，夜宿翠岩，聯句：『蒼龍夭矯西北來，鑿破明珠成碧岫。』任。『何人架空起樓閣，地靈不敢藏餘秀。』潘。『鎖窗雲重衣巾潤，梳木風清肌骨透。』任。『客來一夜與僧談，氣覺浩然充宇宙。』潘。」

卷第五十三.無盡居士.唐子西.韓子蒼.陳去非呂居仁.汪彥章.蘇養直.謝薖.楊察

無盡居士

《雪浪齋日記》云：「無盡《會稽樓詩》云：『天連遠水三吳闊，人倚危樓萬象低。』又『湖上青山一抹高，煙中草木細如毫。』語甚奇壯。」

《雪浪齋日記》云：「予先人儀真府君，嘗於無盡席上賦詩云：『隔浦魚龍驚燭影，近人鷗鷺慣歌聲。』時置席近水，無盡得之，大驚，激賞不已。」

唐子西唐子西《語錄》云：「子美詩云：『天欲今朝雨，山歸萬古春。』蓋絕唱也。予《惠州詩》亦云：『雨在時時黑，春歸處處青。』又云：『片雲明外暗，斜日雨邊晴。』『山轉秋光曲，川長暝色橫。』皆閒中所得句也。」

苕溪漁隱曰：「子西詩多佳句，如『兒餒嗔郎罷，妻寒怨橐砧。』『十年駒局促，萬事燕差池。』『脫使真能去窮鬼，自量無以致錢神。』此用事對屬精切者。又有造語極工者，如『水裁偏岸直，雲截亂山平。』『破窗燈焰走，凍硯筆鋒遲。』『手香橙熟後，發脫草枯時。』皆清奇可愛。子西尤工對屬，佳句不可盡舉，姑言其大概如此。」

韓子蒼

苕溪漁隱曰：「李伯時畫太一真人，臥一大蓮葉中，手執書卷仰讀，蕭然有物外思。韓子蒼有詩題其上云：『太一真人蓮葉舟，脫巾露發寒颼颼。輕風為帆浪為楫，臥看玉宇浮中流。中流蕩漾翠綃舞，穩如龍驤萬斛舉。不是峰頭千丈花，(徐鈔本、明鈔本「千」作「十」。)世間那得葉如許。龍眠畫手老入神，尺素幻出真天人。恍然坐我水仙府，蒼煙萬頃波粼粼。玉堂學士今劉向，禁直岧嶢九天上。不須對此融心神，會植青藜夜相訪。』子蒼此詩，語意妙絕，真能詠盡此畫也。」陳去非呂居仁

苕溪漁隱曰：「陳去非詩，平淡有工。如『疏疏一簾雨，淡淡滿枝花。』『官裏簿書何日了，樓頭風雨見秋來。』『客子光陰詩卷裏，杏花消息雨聲中。』呂居仁詩清駃可愛。如『樹移午影重簾靜，門閉春風十日閒。』『往事高低半枕夢，故人南北數行書。』『殘雨入簾收薄暑，破窗留月縷微明。』去非《墨梅絕句》云：『含章簾下春風面，(「簾」徐鈔本、明鈔本作「簷」，)造化功成秋兔毫，意足不求顏色似，前身相馬九方皋。』後徽廟召對，稱賞此句，自此知名，仕宦亦浸顯。陳無己作《王平甫文集後序》云：『則詩能達人矣，未見其窮也。』故葛魯卿於《去非簡齋集敘》遂用此語，蓋為是也。居仁有《絕句》云：『胡虜安知鼎重輕，指蹤元自漢公卿，襄陽耆舊惟龐老，受禪碑中無姓名。』此詩有謂而作，可以意逆也。」

汪彥章

《桐江詩話》云：「程進道，紹興初帥閩中，殄滅諸寇，以武庫為止戈堂，一時諸公題詠甚多，汪彥章二詩，最為絕唱。詩云：『此老胸中百萬軍，暫勞試手犬羊群。山頭不複望廷尉，柱後何須用惠文。解帶為城聊戲劇，賣刀買犢便耕耘。三山勝處開華屋，千載人傳舊使君。』(「使」原作「史」，今據徐鈔本、明鈔本校改。)『千里閩山馹騎飛，天書趣解海邊圍。異軍方逐蒼頭起，元帥徐將白羽揮。翻就鐃歌春舉酒，收還烽火夜開扉。向來不事關兵氣，都作風光坐上歸。』」

苕溪漁隱曰：「石敏若《橘林文》、汪彥章《龍溪集》，今並行於世。二集之詩，相犯甚眾，不可概舉。如『鳥聲應為故人好，梨雪欲將春事空。』『山色總兼溪色好，松聲長作雨聲寒。』『負郭生涯千畝竹，(「竹」原作「作」，今據徐鈔本、明鈔本校改。)長年心事《四愁詩》。』『千里江山漁笛晚，十年燈火客氈寒。』『日邊人去雁行斷，江上秋高楓葉寒。』(「楓」原作「風」，今據徐鈔本、明鈔本校改。)『天闊雙鳥下，山寒人獨歸。』及《阻風餘干渡》、《詠水晶數珠》、《次蘇養直韻》、《寄黃元功阻風雨闢邪渡》、《寄王仲誠》、《客至》、《夏夜示友人》等詩，皆全篇見於兩集，未知果誰作邪？設或此諸詩皆彥章作，則《橘林文》中好詩本來無多子；儻去此，遂空冀北之群矣。」

《夷堅志》云：「錢塘關景仁子開，為稅官，為其下告訐，郡守械之獄。子開弟子東，徑往會稽，告急於兵部侍郎汪彥章，汪為馳書屬杭守，事遂釋。子開具啟謝汪，未達而死。子東為致之。汪書其後曰：『解晏子之驂，昔曾伸於賢者；(「伸」明鈔本作「稱」。)挂徐君之劍，今有感於斯文。』」

蘇養直

東坡云：「『屬玉雙飛水滿塘，菰蒲深處浴鴛鴦，白蘋滿棹歸來晚，秋著蘆花一岸霜。扁舟系岸依林樾，蕭蕭兩鬢吹華發，萬事不理醉複醒，長占煙波弄明月。』此篇若置李太白集中，誰疑其非者，乃吾家養直所作《清江曲》也。」苕溪漁隱曰：「養直《後湖集》又有《後清江曲》云：『層波渺渺山蒼蒼，輕霜隕木蓮葉黃，呼兒極浦下笭箵，社甕欲熟浮蛆香。輕蓑淅瀝鳴秋雨，(「淅」原作「浙」，今據徐鈔本、明鈔本校改。)日暮乘流自相語，一笛清風萬事休，白鳥翩翩落煙渚。』殊不及前篇也。」

謝薖

《雪浪齋日記》云：「謝薖《初夏詩》云：『挼挲蕉葉展新綠，從臾榴花舒小紅。』(「臾」原作「便」，今據明鈔本校改。)句雖雕刻，而事甚新。」苕溪漁隱曰：「《江西宗派圖》中有謝薖，恐須別有佳句，若只此一聯，固無甚高論也。」

《雪浪齋日記》云：「謝夷季，(「夷季」徐鈔本、明鈔本作「夷孝」，下同。)江左知名士也。其詩云：『平生忠義寸心赤，萬里風波雙鬢斑』。其弟幼盤詩云：『覓句每從山色外，發機元自鳥聲中。』(「自」原作「是」，今據徐鈔本、明鈔本校改。)二人以布衣死。賈長江云：『賢人無官死，不親者亦悲。』信哉！」苕溪漁隱曰：「夷季、幼盤，容或謝薖之字乎？當俟知者問之。」

楊察

《隱居詩話》云：「前輩詩多用故事，其引用比擬，對偶親切，亦甚有可觀者。楊察謫守信州，及其去也，送行至於境上者，十有二人，察於餞筵作詩以謝，皆用十二故事，其詩曰：『十二天人數，(「人」徐鈔本、明鈔本作「辰」。)今宵府客盈。位如星占野，人若月分卿。極醉巫峰倒，聊吟嶰管清。他年為舜牧，協力濟蒼生。』」徐忻

《西清詩話》云：「徐忻作詩，有唐人風氣。《游劍池詩》曰：『劍去池空一水寒，游人到此憑欄幹，年來是事消磨盡，只有青山好靜看。』又《和雪詩》云：『著衣輕有暈，入水淡無痕。』」

詹存中

《漫叟詩話》云：「詹默存中，會稽人，博極群書，文詞高古，陸農師列為上客。(「列」徐鈔本、明鈔本作「致」。)元符中，在臨川作法掾，游從甚久。嘗愛其詩曰：『茅屋不聞雪，紙窗宜讀書。』又曰：『山人誤採槍旗信，(「槍」原作「搶」，今據徐鈔本、明鈔本校改。)卻怪枝頭雪未消。』又《禱雨詩》曰：『下僚竊有隨車喜，遙見枝頭少女風。』又《送高彥應詩》曰：『莫似公家三十五，時來不寄一行書。』皆奇作。」周明老

王直方《詩話》云：「周知微，字明老，為晉州縣尉。到官不數月，不告於州，而徑來京師。人問其故，云：『我欲求教授。』至京求之不得，大醉，一夕而卒。然為詩有可喜者，如《觀臨淮雙頭白蓮圖》云：(「淮」字原無，今據明鈔本校補。)『君不學叔隗季隗南歸晉，又不學大喬小喬東入吳。一種桃根與桃葉，若為化作雙芙蕖。臨淮政成有餘暇，坐令華室生蕭灑。鵝溪一幅萬里寬，移得浙川入圖畫。天空水闊江茫茫，想見女英與娥皇。九疑雲深蒼梧遠，冰姿泣露不成妝。(「泣露」徐鈔本、明鈔本作「玉泣」。)苦心抱恨何時了，香骨應甘沒秋草。不如回首謝秋風，分作尹邢來漢宮。』又《上巳日寒食有句》云：『疾風暴雨悲游子，峻嶺崇山非故鄉。』亦為可賞，而其狂未見其比也。」

的對

《歸田錄》云：「寇萊公在中書，與同列戲云：『水底日為天上日』，未有對，而大年適來白事，因請其對，大年應聲曰：『眼中人是面前人。』一坐稱為的對。」

《迂叟詩話》云：「李長吉歌：『天若有情天亦老』，人以為奇絕，無對，石曼卿對『月如無恨月長圓』，人以為勍敵。」

王直方《詩話》云：「東坡云：『為我周旋寧作我，真一好句，只是難對。』時直方在坐，(「方」原作「言」，今據徐鈔本、明鈔本校改。)應聲云：『只消道：因郎憔悴卻羞郎。』」

《漫叟詩話》云：「晁次膺嘗即席贈歌舞妓云：『尋常自是司空慣，咫尺寧憂丞相嗔。』(「咫」原作「只」，今據徐鈔本、明鈔本校改。)雅不減張、杜『骰子』『裹手』之句。」

《後山詩話》云：「唐語曰：『二十四考中書令』，語汾陽王也，而無其對。或以問平甫，平甫應聲曰：『萬八千戶冠軍侯。』不惟偶對精切，其貴亦相當也。」

苕溪漁隱曰：「政和間，先君赴調京師，館於景德寺，夜步月庭中，指月為對云：『圓少缺多天上月。』同赴調者，應聲戲云：『員多缺少部中官。』字雖假借，不甚親切，亦一時之實事。彼時尚爾，而況今乎？」

水晶宮

苕溪漁隱曰：「吳興謂之水晶宮，不載之於《圖經》，但《吳興集》刺史楊漢公《九月十五夜絕句》云：『江南地暖少嚴風，九月炎涼正得中，溪上玉樓樓上月，清光合作水晶宮。』因此詩也。」

卷第五十四.宋朝雜記上

宋朝雜記上

東坡云：「餘官鳳翔，見村邸壁上書此數句，愛而誦之，曰：『人間無漏仙，兀兀三杯醉；世上無眼禪，昏昏一枕睡；雖然沒交涉，其奈略相似，相似尚如此，何況真個是。』」

唐子西《語錄》云：「蜀道館舍壁間題一聯云：『天不生仲尼，萬古長如夜。』不知何人詩也。」

東坡云：「『欲挂衣冠神武門，先尋水竹渭南村，卻將舊斬樓蘭劍，買得黃牛教子孫。』余舊見此詩於關右寺壁上，愛之，不知其何人作也。」蔡寬夫《詩話》云：「是王嗣宗詩。」苕溪漁隱曰：「余嘗於驛舍壁間，見有人題云：『悠悠前途，莫問榮枯，得之本有，失之本無。』此達者之言也。又《南史》：『顧愷之云：人稟命有定分，非智力所移，唯應恭己守道，信天任運；而暗者不達，妄意僥幸，徒虧雅道，無關得喪。』余嘗愛其言極有理，故附益於此，可為躁進者之戒。」

《漫叟詩話》云：「吳民載嘗和予詩，有一聯云：『條風著野方蠶月，高樹移陰又麥秋。』嘗記前輩詩云：『麥秋晨氣潤，槐夏午陰清。』此二聯未易優劣。」

《雪浪齋日記》云：「予家翰林公詩云：『萬壑松聲山雨過，一川花氣水風生。』極為作者嘆伏。予祖湘潭公《皖城詩》云：『江涵秋潦鱸魚美，岸入春風荻筍斑。』荊公和此詩，今集中云：『送某如皖城』者是也。」

《詩眼》云：「友人稱一士人詩云：『西出潼關客路迷，一胡蘆酒一篇詩，胡蘆酒盡興未盡，坐看春山春盡時。』余曰：『唐人尤用意小詩，其命意與所敘述，初不減長篇，而促為四句，意正理盡，高簡頓挫，所以難耳。故必有可書之事，如王摩詰云：西出陽關無故人，故行者為可悲，而勸酒不得不飲，陽關之詞，不可不作；若客路迷，則潼關之東亦可矣，且潼關之西乃通衢，非有山林曲折，所謂迷者，果何謂邪？沈存中言蕙肴烝兮蘭藉，奠桂酒兮椒漿，必相錯成文，則語勢矯健。太史公《淳于髠傳》云：操一豚蹄酒一盂，夫敘事猶爾，所謂一胡蘆酒一篇詩，自有七言無此句法也。』或曰：『李白不云乎？一杯一杯複一杯。』余曰：『古者豪傑之士，高情遠意，一寓之酒，有所感發，雖意於飲，而飲不能自已，則又飲至於三杯五斗，醉倒而後已，是不云爾，則不能形容酒客妙處。夫李白意先立，故七字六相犯，而語勢益健，讀之不覺其長；此句才疊用一字，已覺其萎弱重複，若不勝其長矣。惟第三句若有意，而語亦不工。陶淵明云採菊東籬下，悠然見南山矣。於是模寫景物，則曰山氣日夕佳，飛鳥相與還，吟詠情性，則曰此中有真意，欲辨已忘言，於是成篇古詩；猶下看春山春盡，有何意味，而遽成詩乎？』聞者皆服。」《隱居詩話》云：「至和中，阮逸為王宮記室，王能詩，多與逸唱和，逸有句曰：『易立泰山石，難枯上林柳。』有言其事者，朝廷方治之，會逸坐他事，因廢斥之。」

王直方《詩話》云：「東坡嘗曰：『吾鄉有一諺云：富因校些子，貧為不爭多。此極有理。』」

《高齋詩話》云：「國初有名人作《座右銘》云：『避色如避仇，避風如避箭。莫吃空心茶，少餐中夜飯。』有驛舍壁間題詩云：『逢橋須下馬，遇夜莫行船。』此語可為道途之戒。」

苕溪漁隱曰：「世間俚語，往往極有理者。如『聞事莫說，問事不知，閒事莫管，無事早歸。』若能踐此言，豈有不省事乎？又『少吃不濟事，多吃濟甚事，有事壞了事，無事生出事。』若能守此戒，豈複為酒困乎？」

《漫叟詩話》云：「謝舉廉，字民師，餘建中靖國中，與同寓興國寺，詩律尤古，嘗記其有《西捷口號》云：『聖明陛下如先帝，闢國謀臣似召公。不遣毛嬙嬪漠北，只將魏尚守雲中。百年境土逡巡複，萬里窠巢指顧空。今日版圖非昔日，玉關西有嶺名蔥。』章端明《西捷乞致仕》云：『虎頭壯士雪髭須，欲滅西羌更脅胡。先遣檻車傳妹勒，卻分裨將定天都。莫年投筆真男子，得意歸田亦丈夫。飽食自慚還自責，一亳曾有報君無。』」

苕溪漁隱曰：「剽竊他人詩句，以為己出，終當敗露，不可不戒。如近時吳可《晚春詩》云：『小醉初醒過別村，數家殘雪擁籬根，枝頭有恨梅千點，溪上無人月一痕。』亦灑落可喜。余偶於一達官處見譚知柔所獻詩文一編，試取閱之，即吳可之詩在焉，但易其題曰《晚醉口占》，仍改詩中三四字而已。『晚醉扶筇過竹村，數家殘雪擁籬根，風前有恨梅千點，沙上無人月一痕。』然知柔詩文編中，小詩極有可喜者，今舉其尤者二絕：『麥隴風來翠浪浮，霏微小雨似深秋，野亭終日卷簾坐，清樾對啼黃慄留。』『漫郎無處覓歸田，江北江南水拍天，鬥擻十年塵土夢，秋風吹上釣魚船。』又詩文編中有《印累累》古風一篇，與餘舊所傳呂居仁詩，亦有《印累累》古風一篇，略不異一字，未知竟誰作也。」

《後山詩話》云：「曹南院為秦帥，唃氏方興，舉國入寇，公自出御之，戰於三都谷，大敗之，唃氏遂衰。其幕府獻詩云：『賢守新成蓋代公，臨危方始見英雄。三都谷路全師入，十萬胡塵一戰空。殺氣尚疑橫塞外，捷音相繼遍寰中。君王看降如綸命，旌節前驅馬首紅。』」

《石林詩話》云：「高麗自太祖後，久不入貢，至元豐初，始遣使來朝，神宗以張誠一館伴，令問其複朝之意，云：『其國與契丹為鄰，每困契丹誅求陵藉不能堪。國主王徽常誦《華嚴經》，祈生中國，一夕，夢至京師，備見城邑宮闕之盛，覺而慕之，為詩以記曰：惡業因緣近契丹，一年朝貢幾多般，移身忽到中華里，可惜中宵漏滴殘。』余大觀間伴高麗人，(「高」字原無，今據明鈔本校補。)嘗見《誠一語錄》，備載此事。」

《迂叟詩話》云：「大名進士耿仙芝以詩著，其一聯云：『淺水短蕪調馬地，淡雲微雨養花天。』為人所稱。」

《侯鯖錄》云：「張公庠自少能詩，一絕云：『一年春事又成空，擁鼻微吟半醉中，夾道桃花新雨過，馬蹄無處避殘紅。』」苕溪漁隱曰：「《雲齋廣錄》只載此詩後兩句，云是李元膺《游春詩》，未知孰是。鄭毅夫《代探花郎》一絕，與前詩格調殊相類，今錄於此，詩云：『嫩綠輕紅相向開，一番走馬探春回，青衫不管露痕濕，直入亂花深處來。』」

《桐江詩話》云：「潁昌曹緯彥文，弟組彥章，俱有俊才。彥文釋褐即物故，彥章多依棲中貴人門下。一日，徽廟苑中射弓，左右薦至，對御作射弓詞《點絳唇》一闋，云：『風勁秋高，頓知鬥力生弓面。把分筠簳，月到天心滿。白羽流星，飛上黃金碗。胡沙雁，雲邊驚散，壓盡天山箭。』今人但知彥章善謔，不知其才，良可惜也。彥章後字元寵，兄弟幼孤，母王氏，教養成就。王氏亦能詩，嘗有《雪中觀妓》詩云：『梁王宴罷下瑤台，窄窄紅靴步雪來，恰似陽春三月暮，楊花飛處牡丹開。』」

苕溪漁隱曰：「餘頃歲過湘中，郵亭壁間，有左鄯絕句云：『疊疊山腰系冷雲，疏疏雨腳弄黃昏，松聲更帶溪聲急，不是行人也斷魂。』又於苕溪道觀中壁間有鄭子覃絕句云：『紛紛紅雨入蒼苔，密蔭新成鶯友來，擬逐幽人夢蓬島，一聲裂竹故驚回。』皆佳作也。壬午歲過三衢，於驛舍壁間見題一聯云：『不知何處雨，便覺此間涼。』自在無峭急之態，不知何人詩也。」

《侯鯖錄》云：「長安北禪寺筍石，鄭天休題十字云：『春至不擇地，路傍花自開。』」苕溪漁隱曰：「余有句云：『飛花紅千點，芳草綠萬里。』」《雪浪齋日記》云：「李成季詩清麗，然時有不工處。『日邊雁帶臘寒去，雪底梅將春信來。』非不佳，而末句云：『心緒都成一寸灰。』殆未工也。」

王直方《詩話》云：「丹陽陳輔，每歲清明，過金陵上塚，事畢則過蔣山，謁湖陰先生，歲率為常。元豐辛酉、癸亥兩歲，訪之不遇，因題一絕於門云：『北山松粉未飄花，白下風輕麥腳斜，身似舊時王謝燕，一年一度到君家。』湖陰歸，見其詩，吟賞久之，稱於荊公。荊公笑曰：『此正戲君為尋常百姓耳。』湖陰亦大笑。蓋古詩云：『舊時王謝堂前燕，飛入尋常百姓家。』」

《雪浪齋日記》云：「晁以道詩云：『清霜下牛斗，凜然北固秋。』全似《選詩》。又有『謝公樽俎煙霞外，庾信文章涕淚前。』極為佳句。」

《西清詩話》云：「華州狂子張元，天聖間坐累終身，每托興吟詠，如《雪詩》：『戰退玉龍三百萬，敗鱗殘甲滿空飛。』《詠白鷹》云：『有心待搦月中兔，更向白雲頭上飛。』怪譎類是。後竄夏國，教元昊為邊患。朝廷方厭兵，時韓魏公撫陝右，書生姚嗣宗獻《崆峒山詩》，有云：『踏碎賀蘭石，掃清西海塵，布衣能辦此，可惜作窮鱗。』顧謂僚屬曰：『此人若不收拾，又一張元矣。』因表薦官之。」《西清詩話》云：「家公在玉堂，春日貼子云：『三十六宮人第一，玉樓春困夢熊羆。』『龍燭影中猶是臘，鳳簫聲裏已吹春。』世傳蔣潁叔作，非也。」

苕溪漁隱曰：「余宣和間居泗上，於王周士處見張仲宗詩一卷，因借錄之。後三十年，於錢唐與仲宗同館穀，初方識之。餘因戲謂仲宗曰：『三十年前，已識公於詩卷中。』仲宗請餘舉其詩，渠皆不能記，殆如隔世，反從餘求之。向伯恭，仲宗之舅也，仲宗有《香林九詠》，其間《雍煕堂詩》云：『鼎彞勛業推元老，文採風流及後昆，家世從來耐官職，百年猶見典刑存。』《麥秋亭詩》云：『東坡喜雨事如此，吾舅名亭思不群，不問兩歧何許秀，且看十頃卷黃雲。』皆可喜也。」

《侯鯖錄》云：「崇寧初，特奏名狀元徐遹詩曰：『白髮青衫晚得官，瓊林頓覺酒腸寬，平康夜過無人問，留得宮花醒後看。』」

卷第五十五.宋朝雜記下

宋朝雜記下《高齋詩話》云：「章子厚嘗與劉子先定有場屋之舊，又頗相厚善，子厚居京口，子先守姑蘇，以新醞洞庭春寄之，子厚答詩云：『洞霄宮裏一閒人，東府西樞老舊臣，多謝姑蘇賢太守，殷勤分送洞庭春。』其後隔闊十年，子厚拜相，亦不通問，寄書誚其相忘遠引之意，子先以詩謝曰：『故人天上有書來，責我疏愚喚不回。兩處共瞻千里月，十年不寄一枝梅。塵泥自與雲霄隔，駑馬難追騏驥才。(「騏」原作「德」，今據徐鈔本、明鈔本校改。)莫謂無心向門下，也曾終夕望三台。』公得詩大喜，即召為宰屬，遂遷戶部侍郎。」

苕溪漁隱曰：「余卜居苕溪，日以漁釣自適，因自稱苕溪漁隱，臨流有屋數椽，亦以此命名。僧了宗善墨戲，落筆瀟灑，為餘作《苕溪漁隱圖》，覽景攄懷，時有鄙句，皆題之左方；既久，益多不能盡錄，聊舉其一二云：『溪邊短短長長柳，波上來來去去船，鷗鳥近人渾不畏，一雙飛下鏡中天。』『秋雲漠漠煙蒼蒼，蘆花初白蓮葉黃，釣船盡日來往處，南村北村秔稻香。』『卷起綸竿撇棹歸，短篷斜掩宿漁磯，日高春睡無人喚，撩亂楊花繞夢飛。』又《滿江紅》一闋云：『泛宅浮家何處好，苕溪清境。占雲山萬疊，煙波千頃。茶灶筆床渾不用，雪蓑月笛偏相稱。爭不教二紀賦歸來，甘幽屏。紅塵事，誰能省？青霞志，方高引。任家風舴艋，生涯笭箵。三尺鱸魚真好膾，一瓢春酒宜閒飲。問此時，懷抱向誰論？惟箕潁。』」

王直方《詩話》云：「王崇極之，與先君同在熙河，作詩送先君入京云：『渭城楊柳已青青，強駐行人聽《渭城》。不問使車歸路遠，且從樽酒滿杯傾。相逢洮塞休兵後，此去秦川照眼明。若立螭頭借前箸，且教充國事春耕。』先君誦於吳衝卿丞相，緣此知名。」《隱居詩話》云：「《楊文公談苑》載本朝武人多能詩，若曹翰句有『曾經國難穿金甲，不為家貧賣寶刀。』劉吉甫云：『一箭不中鵠，五湖歸釣魚。』大年稱其佳。近世有張師正本進士及第，換武為遙郡防禦使，亦能詩，有《升平詞》云：『舊將封侯盡，降王賜姓歸。』又『蝸角功名時不與，澗松才干老甘休。』『分鹿是非皆委夢，落花貴賤不由人。』他句皆類此。」

苕溪漁隱曰：「餘舊覽《倦游雜錄》，言桂州左右，山皆平地拔起，竹木蓊鬱，石如黛染；陽朔縣尤奇，四面峰巒駢立。故沈水部彬嘗題詩曰：『陶潛彭澤五株柳，潘岳河陽一縣花，兩處爭如陽朔好，碧蓮峰裏住人家。』余初未之信也。比歲，兩次侍親赴官桂林，目睹峰巒奇怪，方知《倦游雜錄》所言不誣。因誦韓、柳詩云：『水作青羅帶，山為碧玉簪。』又云：『海上群峰似劍芒，春來處處割愁腸』之句，真能紀其實也。山谷老人謫宜州，道過桂林，亦嘗有詩云：『桂嶺環城如雁蕩，平地蒼玉忽嶒峨，李成不生郭熙死，奈此百嶂千峰何。』」

《東軒筆錄》云：「陶穀久在翰林，意希大用，乃俾其黨，因事薦引，言谷在詞禁，宣力實多，微伺上旨。太祖笑曰：『翰林草制，皆檢前人舊本，改換詞語，所謂依樣畫葫蘆耳，何宣力之有？』穀聞之，作詩曰：『官職須由生處有，文章不管用時無，堪笑翰林陶學士，年年依樣畫葫蘆。』太祖薄其怨望，遂決意不用矣。」《西清詩話》云：「國初，宋琪、沈義倫俱在黃閣，時久旱；既雨，複不止，廣陌泥淖，琪厭之，謂義倫曰：『可謂燮成三日雨。』義倫遽對云：『調得一城泥。』藝祖知而鄙大臣不學，楊徽之聞而抵掌曰：『不意中書再生沈、宋也。』」

《東軒筆錄》云：「彭乘為翰林學士，文章誥命，尤為可笑。有邊帥乞朝覲，仁宗許其候秋涼即途，乘為批答之詔曰：『當俟蕭蕭之候，爰興靡靡之行。』王琪性滑稽，多所侮誚，及乘死也，琪為挽詞云：『最是蕭蕭句，無人繼後風。』蓋為是也。」

《西清詩話》云：「高英秀者，吳越國人，與贊寧為詩友，口給，好罵滑稽，(明鈔本「罵」作「為」。)每見眉目有異者，必噂短於其後，人號惡喙薄徒。嘗譏名人詩病云：『李山甫《覽漢史》云：王莽弄來曾半破，曹公將去便平沉。定是破船詩。李群玉《詠鷓鴣》云：方穿詰曲崎嶇路，又聽鉤輈格磔聲。定是梵語詩。羅隱云：雲中雞犬劉安過，月裏笙歌煬帝歸。定是見鬼詩。杜荀鶴云：今日偶題題似著，不知題後更誰題。此衛子詩也，不然安有四蹄。』贊寧笑謝而已。」

《東軒筆錄》云：「程師孟知洪州，於府中作靜堂，自愛之，無日不到，作詩題於石曰：『每日更忙須一到，夜深長是點燈來。』李元規見而笑曰；『此乃是登溷之詩。』」

蔡寬夫《詩話》云：「唐末五代，俗流以詩自名者，多好妄立格法，取前人詩句為例，議論鋒出，甚有師子跳擲，毒龍顧尾等勢，覽之，每使人拊掌不已。大抵皆宗賈島輩，謂之賈島格。而於李、杜特不少假借，李白：『女媧弄黃土，摶作愚下人，散在六合間，蒙蒙若埃塵。』目曰調笑格，以為談笑之資。杜子美：『冉冉谷中寺，娟娟林外峰，欄幹更上處，結締坐來重。』目為病格，以為言語突兀，聲勢蹇澀。此豈韓退之所謂『蚍蜉撼大木，可笑不自量』者邪！」

苕溪漁隱曰：「劉義《落葉詩》云：『返蟻難尋穴，歸禽易見窠，滿廊僧不厭，一片俗嫌多。』鄭谷《柳詩》云：『半煙半雨溪橋畔，間杏間桃山路中，會得離人無限意，千絲萬絮惹春風。』或戲謂此二詩乃落葉及柳謎子，觀者試一思之，方知其善謔也。」

王直方《詩話》云：「東坡有言，世間事忍笑為易，惟讀王祈大夫詩，不笑為難。祈嘗謂東坡云：『有《竹詩》兩句，最為得意，因誦曰：葉垂千口劍，幹聳萬條槍。』坡曰：『好則極好，則是十條竹竿，一個葉兒也。』」

東坡云：「蜀人任介、郭震、李畋，皆博學能詩，曉音律，相與為莫逆之交，游蕩不羈，禮法之士鄙之，然皆才識過人。李順之將亂，震游成都東郊，忽賦詩云：『今日出東郊，東郊無好色，青青原上草，莫放征馬食。』遂走京師上書，言蜀將亂。不報，期年其言乃效，震竟不仕。介為陝西一幕官而死。畋稍達，仕至尚書郎。震將死，其友往問之，側臥欹枕而言，其友曰：『子且正身。』震笑曰：『此行豈可複替名哉？』雖其平生詼諧之餘習，然亦足以見其臨死生不亂也。」

《後山詩話》云：「楊大年《傀儡詩》云：『鮑老當筵笑郭郎，笑他舞袖太琅璫，若教鮑老當筵舞，轉更琅璫舞袖長。』語俚而意切，相傳以為笑。」

《遯齋閒覽》云：「李廷彥獻《百韻詩》於一達官，其間有句云：『合弟江南沒，家兄塞北亡。』達官惻然傷之曰：『不意君家凶禍，重並如此。』廷彥遽起自解曰：『實無此事，但圖對屬親切。』又許義方之妻，以端潔自許，義方嘗出，經年始歸，妻曰：『自君之出，惟閉門自守。』義方咨嘆，問何以自娛，答曰：『時作小詩以適情耳。』義方欣然取詩觀之，首篇云《月夜招鄰僧閒話》。」

《東軒筆錄》云：「劉攽性滑稽，喜謔玩，王汾口吃，攽嘲曰：『恐是昌家，又疑非類，不見雄名，惟聞艾氣。』以周昌、韓非、揚雄、鄧艾皆吃也。又同趨朝，聞叫班聲，汾謂攽曰：『紫宸殿下頻呼汝。』攽應聲曰：『寒食原頭屢見君。』各以其名為戲也。呂嘉問提舉市易務三司使，曾布劾其違法，王荊公惑黨人之說，反以罪三司，曾既隔下朝請，而嘉問治事如故，攽聞而嘆曰：『豈意曾子避席，望之儼然。』望之，嘉問字也。王平甫盛夏入館中，下馬，流汗浹衣，攽見而笑曰：『君真所謂汗淋學士也。』馬默為台官，彈攽輕薄，不當置在文館。攽曰：『既云馬默，豈合驢鳴？』」

《石林詩話》云：「劉貢甫天資滑稽，不能自禁，遇可諧謔，雖公卿不避。與王荊公素厚，荊公當國，亦屢謔之，雖每為絕倒，然意終不能平也。元豐末，為京東轉運使，貶衡州監酒，雖坐他累，議者或謂嘗以時相姓名為戲惡之也。元佑初，起知襄州，淳于髠墓在其境內，嘗以詩題云：『微言動相國，大笑絕冠纓。流轉有餘智，(「轉」原作墨丁，今據宋鈔本、明鈔本校補。)滑稽全姓名。師儒坐稷下，衡蓋盡南荊。(「蓋」原作「益」，「盡」字原是空白，今據徐鈔本訂補。)贅婿不為辱，旅墳知客卿。』又有《續謝師厚善謔驛》詩云：『善謔知君意，何傷睿武公。』蓋記前事以自解云。」

王直方《詩話》云：「『璧門金闕倚天開，五見宮花落古槐，明日扁舟滄海去，卻將雲氣望蓬萊。』此劉貢甫詩也，自館中出知曹州時作，舊云『雲裏』，荊公改作『雲氣』，又云：『五見宮花落古槐，此詩法也。』」

《桐江詩話》云：「元佑間，東平王景亮，與諸仕族無成子，結為一社，純事嘲誚，士大夫無間賢愚，一經諸人之目，即被不雅之名，當時人號曰豬嘴關。呂惠卿察訪京東，呂天資清瘦，語話之際，喜以雙手指畫，社人目之曰說法馬留。又湊為七字曰：『說法馬留為察訪。』社中彌歲不能對。一日，邵篪因上殿氛洩，出知東平，邵高鼻鬈髯，社人目之曰湊氛獅子，仍對曰：『說法馬留為察訪，湊氛獅子作知州。』惠卿銜之，諷部使者發以它事，舉社遂為齏粉。」《冷齋夜話》云：「吾叔淵材曰：『平生死無所恨，所恨者五事耳。』人問其故，淵材斂目不言，久之曰：『吾論不入時聽，恐汝曹輕易之。』問者力請說，乃答曰：『第一恨鰣魚多骨，二恨金橘太酸，三恨蓴菜性冷，四恨海棠無香，五恨曾子固不能作詩。』聞者大笑，而淵材瞠目答曰：『諸子果輕易吾論也。』」

《隱居詩話》云：「『昨夜陰山吼賊風，帳中驚起紫髯翁，平明不待全師出，連把金鞭打鐵驄。』不知何人之詩，頗為邊人傳誦。有張師雄者，居洛中，好以甘言悅人，晚年尤甚，洛人目為蜜翁翁。(「蜜」原作「密」，今據宋本、明鈔本校改，下同。)會官於塞上，一夕，傳胡騎犯邊，師雄蒼黃震恐，衣皮裘兩重，伏於土穴中，神如癡矣；秦人呼土窟為土空，遽為無名子改前詩以嘲之曰：『昨夜陰山賊吼風，帳中驚起蜜翁翁，平明不待全師出，連著皮裘入土空。』」

王直方《詩話》云：「王禹錫行第十六，與東坡有姻連，嘗作《賀知縣喜雨詩》云：『打葉雨拳隨手重，吹涼風口逐人來。』自以為得意，東坡見之曰：『十六郎作詩，怎得如此不入規矩？』禹錫云：『蓋是醉中所作。』異日又持一大軸呈坡，坡讀之云：『爾複醉邪？』」

《東軒筆錄》云：「陳繹晚為敦樸之狀，時謂之熱熟顏回。孔文仲舉制科，庭試對策，言時事有可痛哭太息者，執政惡而黜之。繹時為翰林學士，語於眾曰：『文仲狂躁，真杜園賈誼也。』王平甫笑曰：『杜園賈誼，可對熱熟顏回。』合坐大噱，繹有慚色。杜園、熱熟，皆當時鄙語。」《遯齋閒覽》云：「西頭供奉官錢昭度，嘗作《詠方池詩》云：『東道主人心匠巧，鑿開方石貯漣漪，夜深卻被寒星照，恰似仙翁一局棋。』有輕薄子見而笑曰：『此所謂一局黑全輸也。』蓋唐寥凝有《詠白鷗詩》云：『滿汀鷗不散，一局黑全輸』之句。」《漫叟詩話》云：「錢昭度詩：『二八飛泉繞齒鳴。』蓋用鮑照《井謎》也。《井謎》：『二形二體，四支八頭，四八一八，飛泉仰流。』五八是四十數，昭遂使作二八，識者笑其不能用事。」

《後山詩話》云：「熙寧初，外學置官師，職簡地親，多在幕席。徐有學官，喜誶語，同府苦之，詠蠅以刺之曰：『衣服有時遭點染，杯盤無日不追隨。』」

苕溪漁隱曰：「郭忠恕嘗玩聶崇義，戲嘲之云：『近貴全為聵，攀龍即是聾，雖然三個耳，其奈不成聰。』崇義應聲反以忠恕二字解嘲云：『勿笑有三耳，全勝畜二心。』陳亞、蔡襄互相嘲云：『陳亞有心終是惡，蔡襄無口便成衰。』近時呂擴、謝暉，亦以名相嘲云：『呂擴無才終入廣，謝暉不日便充軍。』是知戲謔不可不謹，至於為虐，可以為戒。」

卷第五十六.文殊.遠法師.古靈.圓澤.靈徹.船子和尚.參寥.洪覺範.王梵志

文殊

《傳燈錄》云：「文殊問無著：『近離甚處？』著云：『南方。』殊云：『南方佛法如何多少？』著云：『或三百，或五百。』著問：『此間如何住持？』殊云：『凡聖同居，龍蛇渾雜。』著云：『多少眾？』殊云：『前三三，後三三。』雪竇頌曰：『千峰盤屈色如藍，誰謂文殊是對談？堪笑清涼多少眾，前三三與後三三。』」

遠法師

山谷云：「遠法師居廬山下，持律精苦過中，不受蜜湯，而作詩換酒飲陶彭澤；送客無貴賤，不過虎溪，而與陸道士行過虎溪數百步，大笑而別。故禪月作詩云：『愛陶長官醉兀兀，送陸道士行遲遲，買酒過溪皆破戒，斯何人斯師如斯。』故效之：『留陶淵明把酒碗，送陸修靜過虎溪，胸次九流清似鏡，(「清」原作「精」，今據徐鈔本、明鈔本校改。)人間萬事醉如泥。』」

古靈

《傳燈錄》云：「古靈行腳回受業，師問曰：『汝離吾在外，得何事業？』曰：『並無事業。』遂遣執役，一日，因澡身，命靈去垢，靈乃拊背曰：『好所佛殿，而佛不聖。』其師回首視之，靈曰：『佛雖不聖，且能放光。』其師又一日在窗下看經，蜂子投窗紙求出，靈睹之曰：『世界如許廣闊不肯出，鑽佗故紙驢牛去。』其師置經問曰：『汝行腳遇何人？吾前後見汝發言異常。』靈曰：『某甲蒙百丈和尚指個歇處，今欲報慈德耳。』其師於是請為說法，靈乃舉唱百丈門風曰：『靈光獨耀，迥脫根塵，體露真常，不拘文字，心性無染，本自圓成，但離妄緣，即如如佛。』其師於言下感悟。」

圓澤

《甘澤謠》云：「唐李憕之子源，以父死王難，不仕，居洛陽惠林寺，與僧圓澤游。一日，相約游峨嵋山，源欲泝峽，澤欲取斜谷路，源不可，曰：『吾已絕世事，豈可複道京師哉？』舟次南浦，見婦人錦襠負罌而汲者，澤望而泣曰：『吾不欲由此者為是也。』源驚問之，澤曰：『婦人姓王氏，吾當為子，孕三歲矣，吾不來，故不得乳，今既見，無可逃者。三日浴兒時，願公臨我，以一笑為信。後十二年，杭州天竺寺外，當與公相見。』至暮澤亡，婦乳三日，源住視之，兒見源果笑。源後適吳，赴其約，聞葛洪川畔有牧童，扣牛角而歌曰：『三生石上舊精魂，賞月吟風不要論，慚愧情人遠相訪，此身雖異性常存。』問：『澤公健否？』答曰：『李公真信士。』又歌曰：『身前身後事茫茫，欲話因緣恐斷腸，吳越山川尋已遍，卻回煙棹上瞿塘。』遂去不知所之。」東坡詩云：「欲向錢塘訪圓澤，葛洪陂畔帶秋深。」即此事也。

靈徹

《雪浪齋日記》云：「靈徹詩，僧中第一，如『海月生殘夜，江春入暮年』，『窗風枯硯水，山雨慢琴弦』，『經來白馬寺，僧到赤烏年』，前輩評此詩云：『轉石下千仞江。』」

《集古錄》云：「『相逢盡道休官去，林下何曾見一人。』世俗相傳以為俚諺。慶歷中，許元為發運使，因修江岸，得斯石於池陽江水中，始知為靈徹詩也。」

船子和尚《冷齋夜話》云：「華亭船子和尚有偈曰：『千尺絲綸直下垂，一波才動萬波隨，夜靜水寒魚不食，滿船空載月明歸。』叢林盛傳，想見其為人。山谷倚曲首，歌成長短句曰：『一波才動萬波隨，蓑笠一鉤絲，金鱗正在深處，千尺也須垂。吞又吐，信還疑，上鉤遲。水寒江靜，滿目青山載月明歸。』」

參寥

《冷齋夜話》云：「吳僧道潛有標置，常自姑蘇歸西湖，經臨平道中，作詩云：『風蒲獵獵弄輕柔，欲立蜻蜒不自由，五月臨平山下路，藕花無數滿汀州。』東坡赴官錢塘，過而見之，大稱賞。已而相尋於西湖，一見如舊相識。及坡移守東徐，潛往訪之，館於逍遙堂，士大夫爭識之。東坡饌客罷，與之俱來，紅妝擁隨之，東坡遣一妓前乞詩，潛援筆而成曰：『寄語巫山窈窕娘，好將魂夢惱襄王，禪心已作沾泥絮，不逐春風上下狂。』一坐大驚，自是名聞海內。然性褊，憎凡子如仇，嘗作詩曰：『去歲春風上國行，爛窺紅紫厭平生，而今眼底無姚魏，浪蕊浮花懶問名。』士論以此少之。道潛作詩，追法淵明，其語有逼真處，曰：『數聲柔櫓蒼茫外，何處江村人夜歸？』又曰：『隔林仿佛聞機杼，知有人家住翠微。』時從東坡在黃州，士大夫以書抵坡曰：『聞日與詩僧相從，豈非隔林仿佛聞機杼者乎？真東山勝游也！』坡以書示潛，誦前句笑曰：『此吾師七字師號。』」

《高齋詩話》云：「東坡長短句云：『村南村北響繅車。』參寥詩云：『隔林仿佛聞機杼，知有人家住翠微。』秦少游云：『菰蒲深處疑無地，忽有人家笑語聲。』三詩大同小異，皆奇句也。」

《冷齋夜話》云：「參寥子言：『林下人好言詩，才見誦齊己、貫休詩，便不必問。』」苕溪漁隱曰：「余觀《後山居士集》，有《送參寥序》，略云：『餘與之別餘二十年，複見於此，愛其詩，讀不舍手，屬其談，挽不聽去，交相語及唐詩僧，(「交」徐鈔本、明鈔本作「夜」。)參寥子曰：貫休、齊己，世薄其語，然以曠蕩逸群之氣，高世之志，天下之譽，王侯將相之奉，而為石霜老師之役，終其身不去，此豈用意於詩者？工拙不足病也。』則參寥前後之論，何相反如此？疑《冷齋》妄為雲云耳。」《西清詩話》云：「作詩者，陶冶物情，體會光景，必貴乎自得；蓋格有高下，才有分限，不可強力至也。譬之秦武陽氣蓋全燕，見秦王則戰掉失色；淮南王安，雖為神仙，謁帝猶輕其舉止：此豈由素習哉！余以謂少陵、太白，當險阻艱難，流離困躓，意欲卑而語未嘗不高；至於羅隱、貫休，得意於偏霸，誇雄逞奇，語欲高而意未嘗不卑。乃知天稟自然，有不能易者。」

洪覺範《冷齋夜話》云：「余至瓊州，劉蒙叟方飲於張守之席，三鼓矣，遣急足來覓長短句，問欲敘何事，蒙叟視燭有蛾撲之不去，曰：『為賦此。』急足反走持紙，曰：『急為之，不然獲譴也。』余口授吏書之曰：『蜜燭花光清夜闌，粉衣香翅繞團團。人猶認假為真實，蛾豈將燈作火看。方嘆息，為遮欄，也知愛處實難拼。忽然性命隨煙焰，始覺從前被眼瞞。』蒙叟醉笑首肯之。既北渡，夜發海津，又贈行，為之詞曰：『一段文章種性，更謫仙風韻。畫戟叢中，清香凝宴寢。落日清寒勒花信，愁似海，洗光詞錦。後夜歸舟，雲濤喧醉枕。』」

《雪浪齋日記》云：「洪覺範詩云：『已收一霎挂龍雨，忽起千岩攧鷂風。』(「忽」原作「勿」，今據徐鈔本、明鈔本校改。)挂龍對攧鷂，皆方言，古今人未嘗道。又云：『麗句妙於天下白，高才俊似海東青。』又云：『文如水行川，氣如春在花。』皆奇句也。」

韓子蒼云：「往年，餘宰分寧，覺範從高安來，館之雲岩寺，寺僧三百，各持一幅紙求詩于覺範，覺範斯須立就，餘見之不懌，曰：『詩當少加思，豈若是容易乎？』覺範笑曰：『取快吾意而已。』相別十年，覽其遺編，追記平生，不覺殞淚。餘欲刪去冗長，定取精深數十百首，仍為作序以示世人，老懶未暇也。僧中初無具詩眼者，已刻版於書肆，每以為恨。」

《冷齋夜話》云：「予謫海外，上元，椰子林中，漁火三四而已。中夜聞猿聲淒動，作詞曰：『凝祥宴罷聞歌吹，畫轂走，香塵起，冠壓花枝馳萬騎。馬行燈鬧，鳳樓簾卷，陸海鰲山對。當年曾看天顏醉，御杯舉，歡聲沸。時節雖同悲樂異，海風吹夢，嶺猿啼月，一枕思歸淚。』又有《懷京師詩》云：『十分春瘦緣何事，一掬歸心未到家。』」苕溪漁隱曰：「忘情絕愛，此瞿曇氏之所訓，惠洪身為衲子，詞句有『一枕思歸淚』及『十分春瘦』之語，豈所當然。又自載之詩話，矜炫其言，何無識之甚邪！」

《冷齋夜話》云：「陳瑩中謫合浦，時餘在長沙，以書抵餘，為負《華嚴經》入嶺，有偈曰：『大士游方興盡回，家山風月絕纖埃，杖頭多少閒田地，挑取《華嚴》入嶺來。』余和之曰：『因法相逢一笑開，俯看人世過飛埃，湘南嶺外休分別，圓寂光中共往來。』又聞嶺外大雪，作二偈寄之，曰：『傳聞嶺外雪，壓倒千年樹。老兒拊手笑，有眼未曾睹。故應潤物材，一洗障江霧。(「障」徐鈔本、明鈔本作「瘴」。)寄語牧牛人，莫教頭角露。』又曰：『遍界不曾藏，處處光皎皎。開眼失蹤由，都緣太分曉。園林忽生春，萬瓦粲一笑。遙知忍凍人，未悟安心了。』」

《冷齋夜話》云：「餘還自朱崖，館於高安大愚山，陳瑩中自台州載其家來漳浦，過九江，愛廬山，因家焉。以書督余兼程來，餘以三日至湓城，瑩中曰：『自此宜可禁作詩，無益於事。』余曰：『敬奉教。然余兒時好食肉，母使持齋，餘叩頭乞先飫餐肉一日，(「飫」原作「飯」，今據明鈔本校改。)母許之。今日當准食肉例，先吟兩詩，喜吾二人死而更生，如何？』瑩中許焉，曰：『雁蕩天台看不足，盡搬兒女寄蓬窗。往來漳水謀二頃，偶愛廬山家九江。名節逼真如醉白，(「逼」原作「適」，今據明鈔本校改。)生涯領略似湘龐。向來萬事都休理，且聽樓鐘咽夜撞。』(明鈔本「咽」作「一」。)『與公靈鷲曾聽法，游戲人間知幾生。夏口甕中藏畫像，孤山月下認歌聲。翳消已覺花無蒂，礦盡方知珠自明。數抹夕陽殘雨外，一番飛絮滿江城。』瑩中喜而謂餘曰：『此岐山豬肉，雖美無多食。』後三年，餘客漳水，見瑩中侄勝柔自九江來，出詩示餘曰：『仁者難逢思有常，平居慎勿恃何妨。爭先世路機關惡，近後語言滋味長。可口物多終作疾，快心事過必為傷。與其病後求良藥，不若病前能自防。』余謂勝柔曰：『公癡叔詩，如食鯽魚，惟恐遭骨刺，與岐山豬肉，不可同日而語也。』」

《冷齋夜話》云：「余自並州還故里，館延福寺，寺前有小溪，風物類斜川，餘兒童時戲劇之地也。嘗春深獨行溪上，作小詩曰：『小溪倚春漲，攘我夜月灣，新晴為不平，約束晚見還。銀梭時撥刺，破碎波中山，整釣背落日，一葉嫩紅間。』又嘗莫寒歸，見白鳥，作詩曰：『剩水殘山慘淡間，白鷗無事小舟閒，個中著我添圖畫，便是華亭落照灣。』魯直曰：『觀君詩說煙波漂渺處，如陸忠州論國政，宇字坦夷，前身非篙師沙戶種類邪？』有詩，其略云：『吾年六十子方半，槁項頂螺忘歲年，脫卻衲衣著蓑笠，來伴涪翁刺釣船。』余嘗對淵材誦之，淵材曰：『此退之《澄觀》我欲收斂加冠巾換骨句也。』」

《冷齋夜話》云：「衡州花光仁老以墨為梅花，魯直觀之，嘆曰：『如嫩寒春曉，行孤山籬落間，但欠香耳。』余因為賦長短句曰：『碧瓦籠晴香霧繞，水殿西偏小，駐聞啼鳥，風度女牆吹語笑，南枝破臘應開了。道骨不凡江瘴曉，春色通靈，醫得花重少。抱甕釀寒春，杳杳譙門，畫角催殘照。』又曰：『入骨風流國色，透塵種性真香。為誰風鬢涴新妝，半樹水村春暗。(「水」原作「人」，今據徐鈔本、明鈔本校改。)雪壓枝低籬落，月高影動池塘。高情數筆寄微茫，小寢初開霧帳。』前《蝶戀花》後《西江月》也。」《冷齋夜話》云：「魯直使予對句曰：『呵鏡雲遮月。』對曰：『啼妝露著花。』魯直罪予，於詩深刻見骨，不務含蓄，予竟不曉此論。」

《冷齋夜話》云：「餘住臨川景德寺，與謝無逸輩升閣，得禪月所畫十八應供像甚奇，而失第五軸，予口占嘲之曰：『十八聲聞解埵根，少叢林漢亂山門，不知何處羅齋去，不見雲堂第五尊。』明日，有女子來拜敘曰：『兒南營兵妻也，寡而食素，夜夢一僧來言曰：我北景德僧，(「北」徐鈔本作「乃」。)因行失隊，煩相引歸寺，可乎？既覺而鄰家邀飯，入其門，見壁間有畫異僧，形狀了然夢中所見也。』時朱世英守臨川，異之，使迎還閣藏之。」《石林詩話》云：「元豐間，嘗久旱不雨，裕陵禁中齋禱甚力，一夕，夢有僧乘馬馳空中，口吐雲霧，既覺而雨大作。翌日，中貴人道夢中所見物色，於相國寺三門五百羅漢中，至笫十三尊，略仿佛，即迎入內觀之，正所夢也。王丞相禹玉作《喜雨詩》云：『良弼為霖辜宿望，神僧吐霧應精求。』元參厚之云：『仙驥躡雲穿仗下，佛花吹雨匝天飛。』(「飛」明鈔本作「流」。)蓋記此事。相國寺羅漢，本江南李氏時物，在廬山東林寺，曹翰下江州，盡取其城中金帛寶貨，連百餘舟，(「餘」原作「餘」，今據徐鈔本、明鈔本校改。)私盜以歸，無以為名，乃取羅漢每舟載十許尊獻之；詔因賜相國寺，當時謂之押綱羅漢。」王梵志山谷云：「王梵志詩云：『梵志翻著襪，人皆道是錯，乍可刺你眼，不可隱我腳。』一切眾生顛倒，類皆如此，乃知梵志是太修行人也。昔茅容季偉，田家子爾，(「田」原作「曰」，案當作「田」，今改。)殺雞飯其母，而以草具飯郭林宗，林宗起拜之，因勸使就學，遂為四海名士。此翻著襪法也。今人以珍饌奉客，以草具奉其親，涉世合義則與己，不合義則稱親，萬世同流，皆季偉之罪人也。」

山谷云：「王梵志詩云：『城外土饅頭，餡草在城裏，一人吃一個，莫嫌沒滋味。』己且為土饅頭，尚誰食之？今改『預先著酒澆，使教有滋味。』」

卷第五十七.雪竇.贊元.了元.秀老.惠詮.清順.僧詩無蔬筍氣.戲詞.蒸豚詩

雪竇

苕溪漁隱曰：「雪竇顯禪師嘗作偈云：『三分光陰二早過，靈台一點不揩磨，貪生逐日區區去，喚不回頭爭奈何！』世人貪著愛境，以妄為真，迷而弗返，讀此偈者，宜如何哉！」

贊元《僧寶傳》云：「王荊公丁家艱，閱內典於蔣山，與贊元禪師游從如昆弟，公嘗問祖師意旨，元不答，公益扣之，元曰：『公般若有障三，有近道之質一，更兩生來恐純熟。』公曰：『願聞其說。』元曰：『公世緣深，懷經濟之志，用舍不能，必心未平，又多怒，而學問尚理，於道為所知愚，此其三也。特視利名如脫發，甘澹薄如頭陀，此為近道，且當以教乘滋茂之可也。』公再拜受教。元為人閒靖寡言，客來無貴賤，寒溫外無別語。公後罷相，居定林，稍覺煩動，即造元，相向默坐，終日而去。有詩題覺海方丈贈之云：『往來城府住山林，諸法翛然但一音。不與物違真道廣，每隨緣起自禪深。舌根已淨誰能壞，足跡如空我得尋。歲晚北窗聊寄傲，蒲萄零落半床陰。』人以為實錄。」

了元

《僧寶傳》云：「東坡元豐末年，得請歸耕陽羨，舟次瓜步，以書抵金山了元禪師曰：『不必出山，當學趙州上等接人。』元得書徑來，東坡迎笑問之，元以偈為獻曰：『趙州當日少謙光，不出三門見趙王，爭似金山無量相，大千都是一禪林。』東坡拊掌稱善。」秀老

《冷齋夜話》云：「法雲秀老，關西人，面目嚴冷，能以禮折人。李伯時畫馬，東坡第其筆，當不減韓幹。都城黃金易致，而伯時畫不可得。師讓之，曰：『伯時士大夫，而以畫馬之名行，已可恥，矧又畫馬人誇以為得妙入馬腹中，亦足可懼。』伯時大驚，不自知身去坐榻曰：『今當何以洗其過？』師勸畫觀音像以贖其罪。黃魯直作艷語，人爭傳之，秀呵曰：『翰墨之妙，甘施於此乎？』魯直笑曰：『又當置我於馬腹中邪？』秀曰：『公艷語蕩天下淫心，不止於馬腹中，正恐生泥犁耳。』魯直頷應之。故一時公卿伏師之善巧也。」苕溪漁隱曰：「余讀魯直所作晏叔原《小山集序》云：『余少時間作樂府，以使酒玩世，道人法秀獨罪餘以筆墨勸淫，於我法中當下犁舌之獄；特未見叔原之作邪？』觀魯直此語，似有憾於法秀，不若伯時之能伏善也。」

蔡寬夫《詩話》云：「今世所藏韓幹畫馬，多分其鬃為三，莫曉何意。惟白樂天《春深學士家詩》云：『鳳書裁五色，馬鬣剪三花。』唐學士例借飛龍廄馬，則應是時國馬皆如此也。李伯時喜學韓幹畫，每不知三鬃之意，常難於下筆；有得樂天詩者，先為誦之而不言所出，伯時力請之，乃使為盡工作數馬，始以集示之云。」

惠詮

《冷齋夜話》云：「東吳僧惠詮，徉狂垢污，而詩語清婉，嘗書湖上一山寺壁曰：『落日寒蟬鳴，獨歸林下寺。柴扉夜未掩，片月隨行屨。惟聞犬吠聲，更入青蘿去。』東坡一見，為和其後曰：『但聞煙外鐘，不見煙中寺。幽人行未已，草露濕芒屨。惟應山頭月，夜夜照來去。』詮竟以此詩知名。」

清順

《冷齋夜話》云：「西湖僧清順，頤然清苦，多佳句，嘗賦《十竹詩》曰：(「十」原作「千」，今據徐鈔本、明鈔本校改。)『城中寸土如寸金，幽軒種竹只十個，春風懼勿長兒孫，穿我階前綠苔破。』又有『久服林下游，頗識林下趣。從渠綠陰繁，不礙清風度。閒行石上眠，落葉不知數。一鳥忽飛來，啼破幽絕處。』荊公游湖上，愛之，乃稱揚其名。坡晚年亦與之游，甚多酬唱。」

僧詩無蔬筍氣

《西清詩話》云：「東坡言僧詩要無蔬筍氣，固詩人龜鑒。今時誤解，便作世網中語；殊不知本分家風，水邊林下氣象，蓋不可無。若盡洗去清拔之韻，使與俗同科，又何足尚。齊己云『春深游寺客，花落閉門僧』，惠崇云『曉風飄磬遠，暮雪入廊深』之句，華實相副，顧非佳句邪？天聖間，閩僧可士，有《送僧詩》云：『一缽即生涯，隨緣度歲華。是山皆有寺，何處不為家。笠重吳天雪，鞋香楚地花，他年訪禪室，寧憚路歧賒。』亦非食肉者能到也。」

《冷齋夜話》云：「大覺懷璉，禪學外工詩，荊公與之游，嘗以其詩示歐公。曰：『此道人作肝髒饅頭也。』荊公不悟其戲，問其意，歐公曰：『是中無一點菜氣。』璉蒙仁廟賞識，留住東京淨因禪院甚久，嘗作詩進呈，乞還山林，曰：『千簇雲山萬壑流，閒身歸老此峰頭，殷勤願祝如天壽，一炷清香滿石樓。』又曰：『堯仁況是如天闊，乞與孤雲自在飛。』」《石林詩話》云：「唐詩僧，中葉以後其名字班班為時所稱者甚多，然詩皆不傳，如『經來白馬寺，僧到赤烏年』數聯，僅見文士所錄而已。陵遲至貫休、齊己之徒，其詩雖存，然無足言矣。中間雖皎然最為傑出，故其詩十卷獨全，亦無甚過人處。近世僧學詩者極多，皆無超然自得之氣，往往反拾掇模效士大夫所殘棄，又自作一種體格律，尤凡俗，世謂之酸餡氣。子瞻《贈惠通詩》云：『語帶煙霞從古少，氣含蔬筍到公無。』嘗語人曰：『頗解蔬筍語否？為無酸餡氣也。』聞者無不皆笑。」

戲詞《冷齋夜話》云：「東坡鎮錢塘，無日不在西湖。嘗攜妓謁大通禪師，慍形於色，東坡作長短句，令妓歌之，曰：『師唱誰家曲，宗風嗣阿誰。借君拍扳與門槌，我也逢場作戲莫相疑。溪女方偷眼，山僧莫皺眉，卻嫌彌勒下生遲，不見阿婆三五少年時。』時有僧仲殊在蘇州，聞而和之，曰：『解舞《清平樂》，如今說向誰？紅爐片雪上鉗錘，打就金毛獅子也堪疑。木女明開眼，泥人暗皺眉，蟠桃已是著花遲，不向春風一笑待何時？』」

蒸豚詩

東坡云：「王中令既平蜀，捕逐餘寇，與部隊相遠；飢甚，入一村寺中，主僧醉甚，箕踞，公怒欲斬之，僧應對不懼，公奇而赦之，問求蔬食，僧曰：『有肉無蔬。』公益奇之，饋以蒸豬頭，食之甚美，公喜問：『僧止能飲酒食肉邪？為有他技也？』僧自言能為詩，公令賦《蒸豚詩》，操筆立成，云：『嘴長毛短淺含膘，久向山中食藥苗。蒸處已將蕉葉裹，熟時兼用杏漿澆。紅鮮雅稱金盤薦，(「薦」原作「飣」，今據明鈔本校改。)軟熟真堪玉箸挑。若把氈根來比並，氈根自合吃藤條。』公大喜，與紫衣師號。」

湯泉詩

《冷齋夜話》云：「福州僧可遵，好作詩，暴所長以蓋人，叢林貌禮而心不然之。嘗題詩湯泉壁間，東坡游廬山偶見，為和之。遵曰：『禪庭誰作石龍頭，龍口湯泉沸不休，直待眾生塵垢盡，我方清冷渾常流。』東坡曰：『石龍有口口無根，龍口湯泉自吐吞，若信眾生本無垢，此泉何處有寒溫？』遵自是愈自矜伐。客金陵，佛印元公自京師還，過焉，遵作詩贈之曰：『上國歸來路幾千，渾身猶帶禦爐煙。鳳凰山下敲蓬戶，驚起山翁白晝眠。』元戲答曰：『打睡禪和萬萬千，夢中趨利走如煙。勸君抖擻修禪定，老覺如蠶已再眠。』元詩雖少醞藉，亦一時快之。」夏雲詩《冷齋夜話》云：「章子厚謫海康，過貴州南山寺，寺有老僧，名奉忠，蜀人也，自眉山來，欲渡海見東坡，不及，因病於此寺。子厚宿山中，邀與飲，忠欣然從之，又以蒸蛇勸食之，忠舉箸啖之無所疑。子厚曰：『子奉佛戒，乃食蒸蛇，何哉？』忠曰：『相公愛人以德，何必見誚。』已而倚檻看層雲，子厚曰：『夏雲多奇峰，真善比類。』忠曰：『曾記《夏雲詩》甚奇。』子厚使誦之，忠曰：『如峰如火複如綿，飛過微陰落檻前，天地生靈幹欲死，不成霖雨謾遮天。』」

緇黃雜記

蔡寬夫《詩話》云：「唐搢紳自浮屠易業者頗多，劉禹錫《答廖參謀》：『初服已驚白髮長，高情猶向碧雲深。』李義山呈令狐相公詩曰：『白足禪僧思敗道，青袍御史欲休官。』以指其座中人，皆顯言之，蓋當時自不以為諱；近世言還俗，雖里民且恥之也。」

《冷齋夜話》云：「太祖將問罪江南，李後主用謀臣，欲拒王師，法眼禪師觀牡丹於大山，作偈諷之云：『擁毳對芳叢，由來趣不同。發從今日白，花是去年紅。艷冶隨朝露，馨香逐晚風。何須待零落，然後始知空。』後主不悟，王師旋渡江。」

《侯鯖錄》云：「錢氏時，有還鄉和尚每唱曰：『還鄉寂寂杳無蹤，不挂征帆水陸通，踏得故鄉田地穩，更無南北與西東。』或問其說，曰：『明年大家都去。』果有納土之應。」

洪駒父《詩話》云：「王荊公書一絕句於壁間云：『竹裏編茅倚石根，竹莖疏處見前村，閒眠盡日無人到，自有清風為掃門。』蓋詩僧顯忠詩也。」

《雪浪齋日記》云：「高子勉喜吳僧聞複詩：『枇杷花發天欲雪，黃雀不飛枝上寒。』以謂冬間難得花。餘舉示子和，子和曰：『黃雀不飛枝上寒，佳句也。』」

《西清詩話》云：「近時詩僧祖可被惡疾，人號癩可。善權老亦能詩，人物清臒，人目為瘦權。可得之雄爽，權得之清淡。可詩如『清霜群木落，盡是西山秋。』又『穀口未斜日，數峰生夕陰。』皆佳句也。」

《古今詩話》云：「南方浮圖能詩者多，士大夫鮮有汲引，多汩沒不顯。福州僧有詩百餘篇，其中佳句，如『虹收千障雨，潮展半江天。』不減古人也。」苕溪漁隱曰：「此一聯乃體李義山詩『虹收青障雨，鳥沒夕陽天』，所謂屋下架屋者，非不經人道語，不足貴也。」東坡云：「余謫黃州，休馬於逆旅祁宗祥家，(「祁」原作「祈」，今據明鈔本校改。)見壁上有幅紙題詩云：『滿院秋光濃欲滴，老僧倚杖青松側，只怪高聲問不應，瞋餘踏破蒼苔色。』(「餘」原作「今」，今據徐鈔本、明鈔本校改。)其後題云：『滏水僧寶黁。』宗祥謂餘：『此光黃間狂僧也，年百三十，死於熙寧十年。既死，人有見之者。』」

《冷齋夜話》云：「鄧峰永庵主南禪師法子也。初未嘗問法，南公所至處輒隨之。魯直聞其風而悅之，恨不及識。有嗣慶者，事永甚久，即以慶主黃龍，魯直為作疏語，特奇峻。叢林於慶改觀，及見之，與語，多解體，又嗣法南公。魯直過永舊庵，題其壁曰：『奪得胡兒馬便休，休嗟李廣不封侯，當年射得南山虎，今日看來是石頭。』」

《隱居詩話》云：「歐陽文忠公《詩話》載宋朝詩僧九人，時號九僧詩，其間惠崇尤多佳句，有《百句圖》，刊石於長安，甚有可喜者。嘉佑、熙寧間，吳僧文瑩尤能詩，其辭句飄逸，尤長古風，其可喜者，不可概舉；有《渚宮集》兩卷，鄭獬為之序，行於世，可見也。」

《雪浪齋日記》云：「唐僧棲蟾《題豫章邑中》云：『楚樹七回凋茂葉，江人三至宿秋風，蟾蜍竹老搖疏白，菡萏池幹滴碎紅。』山谷諸人，(「山谷」二字，原作墨丁，今據徐鈔本、明鈔本校補。)皆和此詩。又一僧《題豫章》云：『古木疑撐月，危峰欲墮江。』亦佳句也。」

《侯鯖錄》云：「圓通禪師法秀，立身峻潔，不肯出世，作頌曰：『誰能一日三梳頭，撮得髻根牢便休，大抵是他肌骨好，不搽紅粉也風流。』」《冷齋夜話》云：「雪峰悅禪師，明眼尊宿，叢林敬畏。與興化銑和尚友善，銑城居三十年，老矣，猶迎送不已。悅常誡之曰：『公何不袖手林下去，尚如此忍垢乎？』(「如」字原無，今據明鈔本補。)郡僚愛銑者多，不果脫。一日，送大官出郊，墮馬損臂，呻吟月餘，以書哀訴於悅，悅恨其不聽言，作偈戲之曰：『大悲菩薩一千手，大丈夫兒誰不有，興化和尚折一臂，尚餘九百九十九。』」《正法眼藏》云：「張拙秀才參石霜，霜問先輩何姓，曰：『拙姓張。』霜曰：『覓巧了不可得，拙自何來？』張於言下有省，乃述頌云：『光明寂照遍河沙，凡聖含靈共我家。一念不生全體現，六根才動被雲遮。斷除煩惱重增病，趣向真如總是邪。隨順眾緣無挂礙，涅盤生死是空花。』」

東坡云：「芝上人為餘言：『有節度判官朱炎，學禪久之，忽於《楞嚴經》若有得者，問講僧義注云：此身死後，此心何在？注(「雲此身」以下十字原闕，今據明鈔本校補。)云：此身未死，此心何在？炎良久以偈答曰：四大不須先後覺，六根還向用時空，難將語默呈師也，只在尋常語默中。師可之。炎後竟坐化，真廟時人也。』」(「廟」原作「唐」，今據明鈔本校改。又明鈔本以此五字為小注。)

《漫叟詩話》云：「饒節，宇德操，棄儒出家。後有詩寄呂居仁云：『向來相約濟時功，大似頻伽餉遠空。我已定交木上座，君猶求舊管城公。文章不奈百年老，世事能排雙頰紅。擬借夜窗三四刻，共君趺坐說幡風。』《楞嚴經》云：『譬如人以頻伽瓶貯遠空，以餉他國。』」

東坡云：「眉山道士李伯祥好為詩，格亦不高，往往有奇語，如『夜過修竹寺，醉打老僧門』之句，亦可愛也。」

卷第五十八.回仙.神仙雜記.鬼詩

回仙

東坡云：「回先生過湖州東林沈氏，飲醉，以石榴皮書其家東老庵之壁云：『西鄰已富憂不足，東老雖貧樂有餘，白酒釀來緣好客，黃金散盡為收書。』東老，沈氏之老自謂也。餘次其韻云：『世俗何知貧是病，神仙可學道之餘，但知白酒留佳客，不問黃公覓《素書》。』『符離道上晨興際，華嶽先生尸解餘，忽見《黃庭》丹篆句，猶傳青紙小朱書。』『淒涼雨露三年後，仿佛塵埃數字餘，至用榴皮緣底事，中書君豈不中書。』」

山谷云：「『秋風吹渭水，落葉滿長安，黃塵車馬道，獨清閒自然。爐鼎虎繞與龍盤，九轉丹砂就，琴心三疊，蕊珠看舞胎仙。便萬釘寶帶貂蟬，富貴欲熏天，黃糧炊未熟，夢驚殘。是非海裏，直道作人難。袖手江南去，白蘋紅蓼，再游湓浦，廬山住三十年。』有人書此曲於州東茶園酒肆之柱間，(「園」原作「圈」，今據明鈔本校改。)或愛其文旨趣，而不能歌也。中間樂工，或按而歌之，輒以俚語竄入，(「俚」原作「徑」，今據明鈔本校改。)睟然有市井氣，不類神仙中人語也。十年前，有醉道士歌此曲廣陵市上，童兒和之，乃合其故時語。此道士去後，乃以物色跡逐之，知其為呂洞賓也。」苕溪漁隱曰：「近時吳江長橋垂虹亭屋山壁上草書一詞，人亦為呂仙作，其果然邪？詞曰：『蜚梁欹水，虹影清光曉，橘里漁鄉半煙草。看來今往古，物是人非，天地裏惟有江山不老。雨衣風帽，四海誰知道。一劍橫空幾番到。按玉龍嘶未斷，月冷波寒歸去也，琳宇洞天無鎖。指雲屏煙嶂是吾廬，但滿地蒼苔，年年不掃。』」

《西清詩話》云：「鐘弱翁帥平涼，(「涼」原作「源」，今據《類說》卷五十七引《西清詩話》校改。)一方士通謁，從牧童牽黃犢立於庭下，弱翁異之，指牧童曰：『道人頗能賦此乎？』笑曰：『不煩我語，是兒能之。』牧童乃操筆大書云：『草鋪橫野六七里，笛弄晚風三兩聲，歸來飽飯黃昏後，不脫蓑衣臥月明。』既去，郡人見方士擔兩大甕，長歌出郭，跡之不見。兩甕乃二口，豈洞賓邪？」《東軒筆錄》云：「潭州士人夏鈞，罷官，過永州，謁何仙姑而問曰：『世人多言呂先生，今安在？』何笑曰：『今日在潭州興化寺設齋。』鈞專記之，到潭日，首於興化寺取齋簿視之，果其日有華州回客設供。頃年滕宗亮謫守巴陵郡，有華州回道士上謁，風骨聳秀，神宇清邁，滕知其異，口占一詩贈之，曰：『華州回道士，來到岳陽城，別我游何處，秋空一劍橫。』回聞之，憮然大笑而別，莫知所之。」

神仙雜記

《今是堂手錄》云：「太學體遠齋饒州一同人遇游道士，(「遇」原作墨丁，今據明鈔本校補。)道士本里人，化去已多年，一日，來客位相訪，約同人請假，歸齋，假簿中有詩一絕，乃道士所書也，詩云：『相別來來一百秋，幻泡重作故人游，紫泥白雪尋常事，何苦人間說不休。』」(「說」原作「詩」，今據明鈔本校改。)

東坡云：「虔州布衣賴仙芝言：連州有黃損僕射者，(「連」原作「運」，今據明鈔本校改。)五代時人，僕射蓋事南漢，未老退歸，一日，忽遁去，莫知其存亡，子孫畫像事之。凡三十二年，複歸，坐阼階上呼家人，其子適不在，孫出見之，索筆書壁上云：『一別人間歲月多，歸來人事已消磨，惟有門前鑒池水，春風不改舊時波。』投筆竟去，不可留。子歸，問其狀貌，孫云：『甚似影室老人也。』連州相傳如此。(「連州」原作「運人」，今據明鈔本校改。)後頗有仕進者。」王直方《詩話》云：「張嘉甫言：余少見人誦一詩云：『但存方寸地，留與子孫耕。』不知何人作。後過毗陵汪廸家，出所藏晉水部賀公手書，乃知此詩賀作。」

《西清詩話》云：「張亶，熙寧中夢行入空中，(明鈔本「入」作「大」。)聞天風海濤，聲振林木，徐見海中樓闕金碧，瓊裾琅佩者數百人，揖亶，出紙請賦詩，細視筆硯，皆碧玉色，且戒之曰：『此間文章，要似隱起鸞鳳，當與織女機杼分巧，過是乃人間語耳。』亶成一絕句云：『天風吹散赤城霞，染出連雲萬樹花，誤入醉鄉迷去路，傍人應笑忘還家。』有仙人曰：『子詩佳絕，未免近凡。』酌酒一杯，極甘寒，忽覺身墮萬仞山而寤。」

《西清詩話》云：「近有人游羅浮，留宿岩谷間，中夜，見一人身無衣而紺毛覆體，意必仙也，乃再拜問道。其人了不顧，但長嘯數聲，響振林木，歌詩云：『雲來萬嶺動，雲去天一色，長嘯兩三聲，空山秋月白。』」

東坡云：「賣墨者潘谷，餘不識其人，然聞其所為，非市井人也。墨既精妙，而價不二，士或不持錢求墨，不計多少與之，此豈徒然者哉？余嘗與詩云：『一朝入海尋李白，空看人間畫墨仙。』一日忽取欠墨錢卷焚之，飲酒三日，發狂浪走，遂赴井死。人下視之，蓋趺坐井中，手尚持數珠也。見張元明說如此。」

《西清詩話》云：「範致虛居方城，有高士館於家，自言昔乃白髮社翁，遇師授以神藥，今年逾下壽，顏渥如丹，有孺子色。既久告歸，留一絕，末句云：『莫訝杖藜歸去早，舊山閒卻一溪雲。』」

《冷齋夜話》云：「劉跛子者，青州人也，拄一拐，每歲必一至洛中看花，館範家園，春盡即還京師。為人談噱有味，範家子弟多狎戲之，有大範者見之，即與二十四金曰：『跛子吃半角。』小範者即與一金吃碗羹。於是以詩謝伯仲曰：『大範見時二十四，小範見時吃碗羹，人生四海皆兄弟，酒肉林中過一生。』張丞相召自荊湖，時跛子與客飲市橋，客聞車騎過甚盛，起觀之，跛子挽其衣使且飲，作詩曰：『遷客湖湘召赴京，輪蹄迎送一何榮，爭如與子市橋飲，且免人間寵辱驚。』陳瑩中甚愛之，作長短句贈之曰：『槁木形骸，浮雲身世，一年兩到京華。又還乘興，閒看洛陽花。聞道鞓紅最好，春歸後終委泥沙。忘言處，花開花謝，不似我生涯。年華留不住，飢餐困寢，觸處為家。這一輪明月，本自無瑕。隨分冬裘夏葛，都不會赤水黃芽。誰知我，春風一拐，談笑有丹砂。』餘政和春，見於興國寺，以詩戲之曰：『相逢一拐大梁間，妙語時時見一班，我欲從公蓬島去，爛銀坑裡看青山。』予姻家許中複之內，乃趙概參政之孫，云：『我十許時見劉跛子來覓酒飲，笑語而去，計其壽百四五十許。』嘗館於京師新門張婆店三十年，日坐相國寺東書邸中，人無識之者。」

《隱居詩話》云：「葛稚川《神仙傳》載：王方平，麻姑降蔡經家，方平謂曰：『不見姑已百年矣。』擘麟脯行酒，而蔡經竊視麻姑手如鳥爪，心念曰：『背癢時正可爬背。』方在念，而方平已知，責經曰：『麻姑神人，汝何忽謂其手可爬背？』於是鞭經背。皇佑中，江西有一事正類此，或題《麻姑壇記》以嘲之曰：『五百年來別恨多，東征重得見青蛾，擘麟方擬窮歡喜，不奈閒人背癢何。』」

東坡云：「『心事數莖白髮，生涯一片青山，空林有雪相待，野路無人自還。』李王好書神仙隱遁之詞，豈非遭罹多故，欲脫世網而不得者邪！」

《夷堅志》云：「陳東，靖康間嘗飲於京師酒樓，有娼打坐而歌者，東不顧，乃去倚闌獨立，歌《望江南》詞，音調清越，東不覺傾聽，視其衣服皆故弊，時以手揭衣爬搔，肌膚綽約如雪，乃複呼使前再歌之，其詞曰：『闌幹曲，紅颺繡簾旌。花嫩不禁纖手捻，被風吹去意還驚，眉黛蹙山青。鏗鐵板，閒引步虛聲，塵世無人知此曲，卻騎黃鶴上瑤京，風冷月華清。』東問何人制，曰：『上清蔡真人詞也。』歌罷，得數錢，即下樓；亟遣僕追之，已失矣。」

鬼詩

東坡云：「寇元弼言：去年春，徐州通判李陶，有子年十七八，素不善作詩，忽詠《落花詩》：『流水難窮目，斜陽易斷腸，誰同砑光帽，一曲舞《山香》。』父驚問之，若有物憑者，自云：『是謝中舍。』問砑光帽事，云：『西王母宴群仙，有舞者戴砑光帽，簪花舞《山香》一曲，未終，花皆落去。』」

《侯鯖錄》云：「李真言，字希古，嘗夢至一宮殿，有數百妓拋球，人唱一詩。覺而記三首云：『侍宴黃昏未肯休，玉階夜色月如流，朝來自覺承恩最，笑倩傍人認繡球。』『隋家宮殿鎖清秋，曾見蟬娟颺繡球，金鑰玉簫俱寂寂，一天明月照高樓。』『堪恨隋家幾帝王，舞腰挼盡繡鴛鴦，如今重到拋球處，不是金爐舊日香。』」《古今詩話》中載此詩，只有二首，不及此詳備，故盡錄之。

洪駒父《詩話》云：「《酉陽雜俎》載鬼詩兩篇，山谷喜道之。其一曰：『長安女兒踏春陽，無處春陽不斷腸，舞袖弓彎渾忘卻，娥眉空帶九秋霜。』其二曰：『流水涓涓芹弩芽，織烏雙飛客還家，(明鈔本「烏」作「鳥」，「客」作「忘」。)荒村無人作寒食，殯宮空對棠梨花。』」東坡云：「『春草萋萋春水綠，野棠開盡飄香玉，繡嶺宮前白發人，猶唱開元《太平曲》。』『忽然湖上片雲飛，不覺舟中雨濕衣，折得荷花渾忘卻，空將荷葉蓋頭歸。』『浦口潮來初渺漫，蓮舟溶漾採花難，芳心不愜空歸去，會待潮回再摘看。』『爺娘送我青楓根，不記青楓幾回落，當時手刺衣上花，今日為灰不堪著。』『惆悵金泥撲蝶裙，春來猶見伴行雲，不教布施剛留得，恰似知逢李少君』『卜得上峽日，秋江風浪多，巴陵一夜雨，腸斷木蘭歌。』余與魯直、壽朋、天啟，會於伯時齋舍，此一卷皆仙鬼作，或夢中所作也。又記《太平廣記》中有人為鬼物所引，入墟墓，皆華屋洞戶，忽為劫墓者所驚出，遂失所見，但云：『芫花半落，松風晚清。』吾每愛此兩句。」

《漫叟詩話》云：「東坡作《虔州八境詩》云：『山中木客解吟詩。』《十道四蕃志》記虔州上洛山有木客鬼，與人交甚信，未嘗言能作詩也。後得《續法帖》，記《木客詩》云：『酒盡君莫沽，壺傾我當發，城市多囂塵，還山弄明月。』方知得句之因。徐鉉謂鄱陽山中有木客，自言秦時造阿房宮採木者。豈鉉未嘗見《十道四蕃志》邪？」

王直方《詩話》云：「『明月清風，良宵會同，星河易翻，歡娛不終。綠樽翠杓，為君斟酌，今夕不飲，何時歡樂。』此《廣記》所載鬼詩也。山谷云：『當是鬼中曹子建所作。』翰林蘇公以為然。又一篇云：『玉戶分釭，願陪君王，邯鄲宮中，金石絲簧，鄭女衛姬，左右成行，綐綺繽紛，(「綐」明鈔本作「紈」。)翠眉紅妝。王歡轉盻，為王歌舞，願得君歡，長無災苦。』蘇公以為『邯鄲宮中，金石絲簧』，此兩句不惟人少作，而知之者亦極難得耳。醉中為餘書此。張文潛見坡、穀論說鬼詩，忽曰：『舊時鬼作人語，如今人作鬼語。』二公大笑。」

《樹萱錄》云：「番禺鄭僕射嘗游湘中，宿於驛樓，夜遇女子誦詩云：『紅樹醉秋色，碧溪彈夜弦，佳期不可再，風雨杳如年。』頃刻不見。」秦少游云：「寶應民有嫁娶會客者，酒半，客一人徑起出門，主人追之，客若醉甚將赴水者，主人急持之，客曰：『婦人以詩招我，其詞曰：長橋直下有蘭舟，破月衝煙任意游，金玉滿堂何所用，爭如年少去來休。倉黃就之，不知其為水也。』然客竟亦無他事。」

《樹萱錄》云：「張確嘗游霅上白蘋洲，(「張」字原作墨丁，今據明鈔本校補。)見碧衣女子(「衣」原作「水」，今據明鈔本校改。)攜手吟詠，一篇云：『碧水色堪染，白蓮香正濃，分飛俱有限，此別幾時逢。藕隱玲瓏玉，花藏縹緲容，何當假雙翼，聲影暫相從。』確逐之，化為翡翠飛去。」

《侯鯖錄》云：「長安南山下，一書生作小圃蒔花木，一日，有金犢車，從數女奴，皆艷麗，下飲於庭，邀生同坐，甚款洽，將別，出小碧箋題詩曰：『相思無路莫相思，風裏楊花只片時，惆悵深閨獨歸處，曉鶯啼斷綠楊枝。』」

《冷齋夜話》云：「魯直自黔安出峽，登荊州江亭，柱間有詞曰：『簾卷曲闌獨倚，江展暮天無際，淚眼不曾晴，家在吳頭楚尾。數點雪花亂委，撲摝沙鷗驚起，詩句恰成時，沒入蒼煙叢里。』魯直讀之，淒然曰：『似為餘發也。不知何人所作，所題筆勢妍軟欹斜類女子，而有淚痕不曾晴之句，不然，則是鬼詩也。』是夕，有女子絕艷，夢於魯直曰：『我家豫章吳城山，附客舟至此，墮水死，不得歸，登江亭有感而作，不意公能識之。』魯直驚寤，謂所親曰：『此必吳城小龍女也。』」

《夷堅志》云：「陳甲為成都守李西美璆館客，舍於治事堂東偏之雙竹齋。紹興三十一年四月，西美浣花回得疾，旬日間，甲已寢，聞堂上婦人語笑聲，即起，映門窺觀，有女子十餘人，皆韶艾有容色，而衣服結束，頗與世異俗，或坐或立，或步庭中，甲猶疑其為帥家人，以主人翁病輒出，但怪其多也。頃之，一人曰：『中夜無以為樂，盍賦詩乎？』即口占曰：『晚雨簾纖梅子黃，晚雲卷雨月侵廊，樹陰把酒不成飲，識著無情更斷腸。』一人應聲答之曰：『舊時衣服盡雲霞，不到迎仙不是家，今日樓台渾不識，只因古木記宣華。』餘人方綴思，甲味其詩語不類人，方悟為鬼物，忽寂無所見。後以語蜀郡父老，皆云：『孟氏有國時，嘗造宣華殿於摩訶池上，今郡堂乃其故址，所見之鬼，蓋宮妾雲。』西美病遂不起。」

卷第五十九.長短句

長短句

《後山詩話》云：「吳越後王來朝，太祖為置宴，出內妓彈琵琶，王獻詞曰：『金鳳欲飛遭掣搦，情脈脈，看即玉樓雲雨隔。』太祖起，拊其背曰：『誓不殺錢王。』」

《漫叟詩話》云：「前人評《杜詩》，云：『紅豆啄殘鸚鵡粒，碧梧棲老鳳凰枝。』若云『鸚鵡啄殘紅豆粒，鳳凰棲老碧梧枝。』便不是好句。餘謂詞曲亦然，李景有曲『手卷真珠上玉鉤』，或改為『珠簾』，舒信道有曲云：『十年馬上春如夢。』或改云『如春夢』，非所謂遇知音。」

《西清詩話》云：「南唐後主，圍城中作長短句，未就而城破：『櫻桃落盡春歸去，蝶翻金粉雙飛，子規啼月小樓西。曲欄金箔，惆悵卷金泥。門巷寂寥人去後，望殘煙草低迷。』余嘗見殘稿點染晦昧，心方危窘，不在書耳。藝祖云：『李煜若以作詩工夫治國事，豈為吾虜也。』」苕溪漁隱曰：「余觀《太祖實錄》及《三朝正史》云：『開寶七年十月，詔曹彬、潘美等率師伐江南，八年十一月，拔升州。』今後主詞乃詠春景，決非十一月城破時作。《西清詩話》云後主作長短句，未就而城破，其言非也。然王師圍金陵凡一年，後主於圍城中春間作此詩，則不可知，是時其心豈不危窘，於此言之乃可也。」

東坡云：「李後主詞云：『三十餘年家國，數千里地山河，已曾慣見干戈。一旦歸為臣虜，沈腰潘鬢消磨。最是蒼惶辭廟日，教坊猶奏別離歌，揮淚對宮娥。』後主既為樊若水所賣，舉國與人，故當慟哭於九廟之外，謝其民而後行，顧乃揮淚宮娥，聽教坊離曲哉！」

《西清詩話》云：「南唐李後主歸朝後，每懷江國，且念嬪妾散落，鬱鬱不自聊，嘗作長短句云：『簾外雨潺潺，春意闌珊，羅衾不暖五更寒。夢裏不知身是客，一餉貪歡。獨自莫憑欄，無限關山，別時容易見時難。流水落花何處也，天上人間。』含思淒惋，(「惋」原作「忱」，今據徐鈔本、明鈔本校改。)未幾下世。」

《雪浪齋日記》云：「荊公問山谷云：『作小詞曾看李後主詞否？』云：『曾看。』荊公云：『何處最好？』山谷以『一江春水向東流』為對。荊公云：『未若細雨夢回雞塞遠，小樓吹徹玉笙寒，又細雨濕流光最好。』」

《後山詩話》云：「柳三變游東都南北二巷，作新樂府，骫骳從俗，天下詠之，遂傳禁中。宋仁宗頗好其詞，每對酒，必使侍妓歌之再三。三變聞之，作宮詞，號《醉蓬萊》，因內官達後宮，且求其助。後仁宗聞而覺之，自是不複歌此詞矣。會改京官，乃以無行黜之。後改名永，仕至屯田員外郎。」苕溪漁隱曰：「先君嘗云：柳詞『鰲山彩構蓬萊島』(「構」字，原作墨丁占六格，明鈔本作「字犯太上皇御名」，按當是「構」字，今訂補。)當云『彩締』，坡詞『低綺戶』，當云『窺綺戶』，二字既改，其詞益佳。」

《後山詩話》云：「武才人出慶壽宮，色最後庭，裕陵得之，會教坊獻新聲，為作詞，號《瑤台第一層》。」

《夷堅志》云：「孫洙，字巨源，元豐間為翰苑，名重一時。李端願太尉，世戚里，折節交搢紳間，而孫往來尤數。會一日，鎖院，宣召者至其家，則已出，數十輩蹤跡之，得於李氏。時李新納妾，能琵琶，孫飲不肯去，而迫於宣命，李不敢留，遂入院，已二鼓矣。草三制罷，複作長短句寄恨恨之意，遲明，遣示李，其詞曰：『樓頭尚有三通鼓，何須抵死催人去。上馬苦匆匆，琵琶曲未終。回頭凝望處，那更簾纖雨。漫道玉為堂，玉堂今夜長。』」

《雪浪齋日記》云：「晏叔原工小詞，如『舞低楊柳樓心月，歌盡桃花扇底風』，不愧六朝宮掖體。荊公小詞云：『揉藍一水縈花草，寂寞小橋千嶂抱，人不到，柴門自有清風掃。』略無塵土思。山谷小詞云：『春未透，花枝瘦，正是愁時候。』極為學者所稱賞味。秦湛處度嘗有小詞云：『春透水波明，寒峭花枝瘦。』蓋法山谷也。」

苕溪漁隱曰：「賈耘老舊有水閣，在苕溪之上，景物清曠；東坡作守，時屢過之，題詩畫竹於壁間。沈會宗又為賦小詞云：『景物因人成勝概，滿目更無塵可礙。等閒簾幕小欄幹，衣未解，心先快。明月清風如有待，誰信門前車馬隘，別是人間閒世界。坐中無物不清涼，山一帶，水一派，流水白雲長自在。』其後水閣屢易主，今已摧毀久矣，遺址正與餘水閣相近，同在一岸，景物悉如會宗之詞，故餘嘗有鄙句云：『三間小閣賈耘老，一首佳詞沈會宗，無限當時好風月，如今總屬績溪翁。』(「績」原作「續」，今據明鈔本校改。胡仔為績溪人。)蓋謂此也。」

苕溪漁隱曰：「元豐間，都人李嬰調蘄水縣令，作《滿江紅》一曲，往黃州，上東坡，東坡甚喜之。其詞云：『荊楚風煙，寂寞近中秋時候。露下冷，蘭英將謝，葦花初秀。歸燕殷勤辭巷陌，(「陌」原作「陋」，今據徐鈔本、明鈔本校改。)鳴蛩淒楚來窗牗。又誰念，江邊有神仙，飄零久。橫琴膝，攜筇手，曠望眼，閒吟口。任紛紛萬事，到頭何有。君不見凌煙冠劍客，何人氣貌長依舊。《歸去來》，一曲為君吟，為君壽。』」

《漫叟詩話》云：「《古樂府詩》云：『今世褦襶子，觸熱向人家。』褦襶，《集韻》解之云：『不曉事。』余素畏熱，乃知人觸熱來人家，其謂不曉事宜矣。嘗愛王逐客作《夏詞送將歸》，不用浮瓜沉李等事，而天然有塵外涼思，其詞云：『百尺清泉聲陸續，映蕭灑碧梧翠竹，面千步回廊，重重簾幕，小枕欹寒玉。試展鮫綃看畫軸，見一片瀟湘凝綠。待玉漏穿花，銀河垂地，月上欄幹曲。』此語非觸熱者之所知也。」苕溪漁隱曰：「余嘗愛李太白《夏日山中詩》：『脫巾挂石壁，露頂灑松風。』其清涼可想也。」

苕溪漁隱曰：「曾端伯慥，編《樂府雅詞》，以《秋月詞·念奴嬌》為徐師川作，《梅詞·點絳唇》為洪覺範作，皆誤也。《秋月詞》乃李漢老，《梅詞》乃孫和仲，和仲即正言諤之子也。又世傳《江城子》、《青玉案》二詞，皆東坡所作，然《西清詩話》謂《江城子》乃葉少蘊作，《桐江詩話》謂《青玉案》乃姚進道作。四詞皆佳，今並錄之。《念奴嬌詞》云：『素光練淨映秋山，隱隱修眉橫綠。鳷鵲樓高天似水，碧瓦寒生銀粟。千丈斜暉，奔雲湧霧，飛過廣仝屋。更無塵氣，滿庭風碎梧竹。誰念鶴發仙翁，當年曾共賞紫岩飛瀑。對影三人聊痛飲，一洗離愁千斛。斗轉參橫，翩然歸去，萬里騎黃鶴，滿天霜曉，叫雲吹斷橫玉。』《點絳唇詞》云：『流水泠泠，斷橋斜路梅枝亞。雪花初下，全似江南畫。白璧青錢，難買春無價。歸來也，風吹平野，一點香隨馬。』《江城子》云：『銀濤無際卷蓬瀛，落霞明，暮雲平，曾見青鸞紫鳳下層城。二十五弦彈不盡，空感慨，有餘情。蒼梧煙水斷歸程，卷霓旌，為誰迎。空有千行流淚寄幽貞。舞罷魚龍雲海晚，千古恨，入江聲。』《青玉案詞》云：『三年枕上吳中路，遣黃耳隨君去。君到松江呼小渡，莫驚鷗鷺。四橋盡是老子經行處，輞川圖上看春暮，長記高人右丞句。作個歸期天已許，春衫猶是，小蠻針線，曾濕西湖雨。』漢老《念奴嬌》詞中有『滿天霜曉，叫雲吹斷橫玉』之句，乃用崔魯《華清宮詩》『銀河漾漾月輝輝，樓礙天邊織女機，橫玉叫雲清似水，滿空霜逐一聲飛。』或雲叫云乃笛名，非也。又端伯所編《樂府雅詞》中，有《漢宮春·梅詞》，云是李漢老作，非也；乃晁衝之叔用作，政和間作此詞獻蔡攸，是時，朝廷方興大晟府，蔡攸攜此詞呈其父云：『今日於樂府中得一人。』京覽其詞喜之，即除大晟府丞。今載其詞曰：『瀟灑江梅，向竹梢稀處橫兩三枝，東君也不愛惜，雪壓風欺。無情燕子怕春寒，輕失佳期。惟是有南來歸雁，年年長見開時。清淺小溪如練，問玉堂何似茅舍疏籬。傷心故人去後，冷落新詩。微雲淡月對孤芳，分付他誰。空自倚，清香未減，風流不在人知。』此詞中用玉堂事，乃唐人詩云：『白玉堂前一樹梅，今朝忽見數枝開，兒家門戶重重閉，春色因何得入來？』或云，玉堂乃翰苑之玉堂，非也。」《夷堅志》云：「侯元功蒙，密州人，自少游場屋，年三十有一，始得鄉貢。人以其年長貌寢，不之敬，有輕薄子畫其形於紙鳶上，引線放之，蒙見而大笑，作《臨江仙詞》題其上曰：『未遇行藏誰肯信，如今方表名蹤，無端良匠畫形容。當風輕借力，一舉入高空。才得吹噓身漸穩，只疑遠赴蟾宮，雨餘時候夕陽紅。幾人平地上，看我碧霄中。』蒙一舉即登第，年五十餘，遂為執政。」

苕溪漁隱曰：「詞句欲全篇皆好，極為難得。如賀方回『淡黃楊柳帶棲鴉』，柔處度『藕葉清香勝花氣』，二句寫景詠物，可謂造微入妙，若其全篇，皆不逮此矣。徐幹臣『雁足不來，馬蹄難駐，門掩一庭芳景。』『駐』字當作『去』字，語意乃佳。周美成『水亭小，浮萍破處，簷花簾影顛倒。』按杜少陵詩『燈前細雨簷花落』，美成用此『簷花』二字，全與出處意不相合，乃知用字之難矣。趙德麟『重門不鎖相思夢，隨意繞天涯。』徐師川『柳外重重疊疊山，遮不斷愁來路。』二詞造語雖不同，其意絕相類。古詞：『水竹舊院落，櫻筍新蔬果』，一本是『水竹田院落，鶯引新雛過』，不然，『櫻筍新蔬果』，則與上句有何干涉？董武子：『疇昔尋芳秘殿西，日壓金鋪，宮柳垂垂。』然秘殿豈是尋芳之處，非所當言也。」苕溪漁隱曰：「汪彥章舟行汴中，見岸傍畫舫有映簾而觀者，止見其額，有詞云：『小舟簾陳，佳人半露梅妝額，綠雲低映花如刻，恰似秋宵一半銀蟾白。結兒梢朵香紅扐，鈿蟬隱隱搖金碧，春山秋水渾無跡，不露牆頭些子真消息。』寄《醉落魄》。」

苕溪漁隱曰：「孫艤，字濟師，嘗作《落梅詞》，甚佳：『一聲羌管吹嗚咽，玉溪半夜梅翻雪。江月正茫茫，斷橋流水香。含章春欲暮，落日千山雨。一點著枝酸，吳姬先齒寒。』」苕溪漁隱曰：「東坡《大江東去赤壁詞》，語意高妙，真古今絕唱。近時有人和此詞，題於郵亭壁間，不著其名，語雖粗豪，亦氣概可喜，今謾筆之。詞曰：『炎精中否，嘆人材委靡，都無英物。(「無」原作「元」，今據徐鈔本、明鈔本校改。)戎馬長驅三犯闕，誰作連城堅壁？楚漢吞並，曹劉割據，白骨今如雪。書生鑽破簡編，說甚英傑。天意眷我中興，吾君神武，小曾孫周發。海嶽封疆俱效職，狂虜何勞追滅。翠羽南巡，叩閽無路，徒有衝冠發。孤忠耿耿，劍鋒冷浸秋月。』」

卷第六十.憶妓詩.洞仙歌.花蕊夫人.虞美人草行.回文詩.琵琶.囀春鶯.媚兒.魯生

憶妓詩

《古今詩話》云：「太和初，有為御史分務洛京者，(「洛」原作「路」，今據徐鈔本、明鈔本校改。)有妓善歌；時太常李逢吉留守，求一見，既不敢辭，盛妝以往；李命與眾姬相見，李姬四十餘輩，皆出其下，既入不複出。頃之，李亦辭以疾，遂罷坐。信宿耗絕，但怨嘆不能已。已為詩兩篇投獻，明日李但含笑曰：『大好詩。』遂絕。詩曰：『三山不見海沉沉，豈有仙蹤尚可尋？青鳥去時雲路斷，嫦娥歸處月宮深。紗窗暗想春相憶，書幌誰憐夜獨吟？料得此時天上月，只應偏照兩人心。』一篇亡。」苕溪漁隱曰：「余觀劉賓客《外集》，有《憶妓》四首，內一首，即前詩也，其餘三首，亦是前詩之意。《古今詩話》中既不志御史姓名，則此詩豈非夢得為之假手乎？」

洞仙歌

《漫叟詩話》云：「楊元素作《本事曲》，記《洞仙歌》：『冰肌玉骨，自清涼無汗，水殿風來暗香滿。繡簾開，一點明月窺人，人未寢，欹枕釵橫雲鬢亂。起來攜素手，庭戶無聲，時見疏星渡河漢。試問夜如何？夜已三更，金波淡，玉繩低轉。細屈指，西風幾時來，又不道流年暗中偷換。』錢塘有一老尼，能誦後主詩首章兩句，後人為足其意，以填此詞。余嘗見一士人誦全篇云：『冰肌玉骨清無汗，水殿風來暗香暖，簾開明月獨窺人，欹枕釵橫雲鬢亂，起來瓊戶啟無聲，時見疏星渡河漢，屈指西風幾時來，只恐流年暗中換。』」

東坡《洞仙歌序》云：「僕七歲時，見眉州老尼，姓朱，忘其名，年九十餘，自言嘗隨其師入蜀主孟昶宮中，一日，大熱，蜀主與花蕊夫人夜起，避暑摩訶池上，作一詞，朱具能記之。今四十年，朱已死矣，人無知此詞者，獨記其首兩句云：『冰肌玉骨，自清涼無汗』，暇日尋味，豈《洞仙歌》令乎，乃為足之云。」苕溪漁隱曰：「《漫叟詩話》所載《本事曲》，云錢唐一老尼能誦後主詩首章兩句，與東坡《洞仙歌序》全然不同，當以《序》為正也。」

花蕊夫人《後山詩話》云：「費氏，蜀之青城人，以才色入蜀，事後主，嬖之，號花蕊夫人，效王建作《宮詞》百首，國亡，入備後宮。太祖聞之，召使陳詩，誦其《國亡詩》云：『君王城上豎降旗，妾在深宮那得知？十四萬人齊解甲，寧無一個是男兒？』太祖悅。蓋蜀兵十四萬，而王師才數萬爾。」

虞美人草行

《冷齋夜話》云：「曾子宣夫人魏氏，作《虞美人草行》云：『鴻門玉斗紛如雪，十萬降兵夜流血，咸陽宮殿三月紅，霸業已隨煙燼滅。剛強必死仁義王，(「義」原作「幾」，今據徐鈔本、明鈔本校改。)陰陵失路非天亡，英雄本學萬人敵，何用屑屑悲紅妝。三軍散盡旌旗倒，玉帳佳人坐中老，香魂夜逐劍光飛，青血化為原上草。芳心寂寞寄寒枝，舊曲聞來似斂眉，哀怨徘徊愁不語，恰如初聽楚歌時。滔滔逝水流今古，漢楚興亡兩丘土，當年遺事久成空，慷慨樽前為誰舞。』」苕溪漁隱曰：「此詩乃許彥國表民作；表民，合肥人。餘昔隨侍先君守合肥，嘗借得渠家集，(「嘗」原作「寄」，今據明鈔本校改。)集中有此詩。又合肥老儒郭全美，乃表民席下舊諸生，云親見渠作此詩。今曾端伯編《詩選》，亦列此詩於表民詩中，遂與餘所見所聞暗合，覽者可以無疑，亦知《冷齋》之妄也。」回文詩《漫叟詩話》云：「回紋兩續必遍，獨此五詩不然。其一曰：『紅窗小泣低聲怨，永日春寒鬥帳空，中酒落花飛絮亂，曉鶯啼破夢匆匆。』其二曰：『同誰更倚閒窗繡，落日紅扉小院深，東複西流分水嶺，恨兼愁續斷弦琴。』其三曰：『寒信風飄霜葉黃，冷燈殘月照空床，看君寄憶回紋錦，字字縈愁寫斷腸。』其四曰：『前堂畫燭殘凝淚，半夜清香舊惹衾，煙鎖竹枝寒宿鳥，水沉天色霽橫參。』其五曰：『娥翠斂時聞燕語，淚珠彈處見鴻歸，多情妾似風花亂，薄幸郎如露草晞。』」

琵琶

《侯鯖錄》云：「蔡持正謫新州，侍兒名琵琶，嘗養一鸚鵡，持正每呼琵琶，即扣一響板，鸚鵡傳言呼之。琵琶卒後，誤觸響，猶傳言呼之，持正感傷成疾不起。嘗為詩云：『鸚鵡言猶在，琵琶事已非，傷心瘴江水，同渡不同歸。』」苕溪漁隱曰：「持正守安州，夏日登車蓋亭作《十絕句》，為吳處厚箋注。得罪謫新州。(「謫」原作「調」，今據明鈔本校改。)其間一絕云：『紙屏石枕竹方床，手倦拋書午夢長，睡起莞然成獨笑，數聲漁笛在滄浪。』殊有閒適自在之意。」囀春鶯

《西清詩話》云：「王晉卿都尉既喪蜀國，貶均州，姬侍盡逐。有一歌者號囀春鶯，色藝兩絕，平居屬念，不知流落何許。後二年，內徙汝陰，道過許昌，市傍小樓，聞泣聲甚怨，晉卿異之，問乃囀春鶯也，恨不可複得，因賦一聯：『佳人已屬沙叱利，義士今無古押衙。』晉卿每話此事。客有足成章者，晉卿覽之，尤愴然。其詞曰：『幾年流落向天涯，萬里歸來兩鬢華。翠袖香殘空浥淚，青樓雲渺定誰家？佳人已屬沙叱利，義士今無古押衙。回首音塵兩沉絕，春鶯休囀沁園花。』」

媚兒《遯齋閒覽》云：「東坡嘗飲一豪士家，出侍姬十餘人，皆有姿伎，其間有一善舞者名媚兒，容質雖麗，而軀幹甚偉，豪士特所寵愛，命乞詩於公，公戲為四句云：『舞袖蹁躚，影搖千尺龍蛇動；歌喉宛轉，聲撼半天風雨寒。』妓頳然不悅而去。」

魯生《侯鯖錄》云：「韓康公上元召從官數人，出家妓侍飲，其專寵者曰魯生，偶中蜂螫，少頃，持扇就東坡乞詩，詩中有『魚吹細浪歌搖日，舞罷花枝蜂入懷』之句，上句記姓，下句記事。」

麗人雜記

《隱居詩話》云：「近世婦人多能詩，往往有臻古人者。王荊公家能詩者最眾，張奎妻長安縣君，荊公之妹也，佳句為最：『草草杯盤供笑語，昏昏燈火話平生。』吳安特妻蓬萊縣君，(「特」徐鈔本作「持」，明鈔本作「時」。)荊公之女也，有句云：『西風不入小窗紗，秋意應憐我憶家，極目江山千萬恨，依前和淚看黃花。』劉天保妻，平甫女也，句有『不緣燕子穿簾幕，春去春來可得知。』荊公妻吳國夫人亦能文，嘗有小詞約諸親游西池，有『待得明年重把酒，攜手那知無雨又無風。』皆脫灑可喜之句也。」

《西清詩話》云：「朝奉郎中丘舜諸女，皆能文詞，每兄弟內集，必聯詠為樂，其仲嘗作寄夫詩云：『簾里孤燈覺曉遲，獨眠留得宿妝眉，珊瑚枕上驚殘夢，認得蕭郎馬過時。』」苕溪漁隱曰：「近時婦人能文詞，如李易安，頗多佳句，小詞云：『昨夜雨疏風驟，濃睡不消殘酒。試問卷簾人，卻道海棠依舊。知否知否，應是綠肥紅瘦。』『綠肥紅瘦』，此語甚新。又《九日詞》云：『簾卷西風，人似黃花瘦。』此語亦婦人所難到也。易安再適張汝舟，未幾反目，有《啟事》與綦處厚云：『猥以桑榆之晚景，配茲駔儈之下材。』傳者無不笑之。」《寄齋錄》云：「朱達可未第時，其內以一詩寄之云：『剔燭親封錦字書，擬憑歸雁寄天隅，經年未報干秦策，不識如今舌在無。』」王直方《詩話》云：「『白藕作花風已秋，不堪殘睡更回頭，晚雲帶雨歸飛急，去作西窗一夜愁。』此趙德麟細君王氏所作也。德麟既鰥居，因見此篇，遂與之為親。餘以為乃二十八字媒也。德麟，名令畤，東坡作《秋陽賦》云：『越王之孫，有賢公子，宅於不土之里，而詠無言之詩。』蓋『畤』字也。坡云：『且教人別處使不得。』」苕溪漁隱曰：「德麟小詞，有『臉薄難藏淚，眉長易覺愁』之句，人多稱之，乃全用《香奩集》『桃花臉薄難藏淚，柳葉眉長易覺愁』一聯詩，但去其上四字耳。」

《遯齋閒覽》云：「東坡在豐城，有老人生子，為具召東坡，且求一詩。東坡問：『翁年壽幾何？』曰：『七十。』『翁之妻幾何？』曰：『三十。』東坡即席戲作八句，其警聯云：『聖善方當而立歲，乃翁已及古稀年。』」

《青瑣集》云：「治平中，錢忠道過吳江，愛其風物清佳，留戀不能去，終日諷詠游賞，遇一女子，小舟獨棹於煙波浩渺間，忠悅之，作詩贈女子，其警句云：『滿目生涯千頃浪，全家衣食一綸竿。』(「綸」原作「輪」，今據徐鈔本、明鈔本校改。)女子得詩，攜歸呈其父，其父蓋隱淪客也，喜忠此詩，遂以女子奉忠箕帚。泛舟同入煙波，不知所往。」

《今是堂手錄》云：「杜太中自行伍為將，與物無情，西人呼為杜大蟲，雖妻有過，亦公杖杖之。有愛妾才色俱美，大中箋表，皆此妾所為。一日，大中方寢，妾至，見幾間有紙筆頗佳，因書一闋寄《臨江仙》，有『彩鳳隨鴉』之語，大中覺而視之，云：『鴉且打鳳。』於是掌其面，至項折而斃。」《冷齋夜話》云：「李元膺喪妻，作長短句云：『去年相逢深院宇，海棠下曾歌《金縷》，歌罷花如雨，翠羅衫上點點紅無數。今歲重尋攜手處，空物是人非春暮，回首青門路，亂紅飛絮，相逐東風去。』元膺尋亦卒。」

《後山詩話》云：「韓魏公為陝西安撫，開府長安，李待制師中過之，李有詩名，席間使為官妓賈愛卿賦詩，云：『願得貔貅十萬兵，大戎巢穴一時平，歸來不用封侯印，只問君王乞愛卿。』」

《澠水燕談錄》云：「蘇子瞻通判錢唐，嘗權領郡事，新太守將至，營妓陳狀，以年老乞出籍從良，公即判曰：『五日京兆，判狀不難；九尾野狐，從良任便。』有周生者，色藝為一郡之最，聞之亦陳狀乞嫁，公惜其去，判云：『慕《周南》之化，此意誠可嘉；空冀北之群，所請宜不允。』其敏捷善謔如此。」

《後山詩話》云：「杭妓胡楚、靚靚，皆有詩名。胡云：『不見當時丁令威，年來處處是相思，若將此恨同芳草，卻恐青青有盡時。』張子野老於杭，多為官妓作詞，而不及靚靚，獻詩云：『天與碧芳十樣葩，獨分顏色不堪誇，牡丹芍藥人題遍，自分身如鼓子花。』子野於是為作詞也。」

《後山詩話》云：「住時青幕之子婦，妓也，善為詩詞，同府以詞挑之，妓答之曰：『清詞麗句，永叔子瞻曾獨步，似恁文章，寫得出來當甚強。』」

《夷堅志》云：「陳築，字夢和，甫田人，崇寧初登第，為福州古田尉，既至官，惑一倡周氏，周能詩，嘗有詩贈築曰：『夢和殘月過樓西，月過樓西夢已迷，喚起一聲腸斷處，落花枝上鷓鴣啼。』首句蓋寓築字也。又有《春晴詩》曰：『瞥然飛過誰家燕，驀地香來甚處花，深院日長無個事，一瓶春水自煎茶。』」

