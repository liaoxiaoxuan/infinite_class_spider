詩話總龜前集

詩話總龜前集 ［宋］ 阮閱編

●卷一·聖制門

太宗好文，進士及第賜聞喜宴，常作詩贈之，景朝因以為故事。仁宗在位四十二年，賜詩尤多，然不必盡上所作。景元年賜詩，落句云：「寒儒逢景運，報德合如何？」論者謂質厚宏壯，真詔旨也。〔《貢父詩話》〕

李文正，太祖在周朝已知其姓，及即位，用以為相。嘗語文正曰：「卿在周朝，未曾傾陷人，可謂善人君子。」故太宗遇之亦厚。年老罷相，每內宴，必先赴坐。嘗獻詩曰：「微臣自愧頭如雪，也向鈞天侍玉皇。」太宗和之以賜，曰：「珍重老臣純不已，我慚寡昧繼三皇。」為時之美傳。〔《青箱雜記》，又《談苑》、《玉壺清話》皆謂扈蒙應制。〕

呂正惠端，太宗朝為參知政事，多獨對便殿，語必移刻。因宴後苑，上〔《釣魚》〕詩斷句云：「欲餌金鉤殊未達，蹯溪須問釣魚人。」意已屬公矣。公和詩進曰：「愚臣鉤直難堪用，宜用濠粱結網人。」不數日，拜平章事。〔《詩史》，又《古今詩話》謂正惠已作戶部侍郎平章事。時呂文穆、蒙正告老甚切，因此詩遂冠台席。〕

福唐、蔡伯禧，四歲，對真宗誦書，授校書郎春宮伴讀，齒猶未三周，故曰三歲神童。賜之詩曰：「七閩山水多才俊，三歲奇童出盛時。家世應傳清白訓，嬰兒自得老成資。初嘗學步來朝謁，方及能言解誦詩。更勵孜孜圖進益，青雲千里有前期。」〔《續歸田錄》〕

蘇易簡在翰林，太宗一日召對，賜酒，甚歡暢，曰：「君臣千載遇。」蘇應聲曰：「忠孝一生心。」太宗大悅，以所御金器盡席賜之。〔《掇遺》〕

夏侯、嘉正好爐火，仍以不得兩制為恨。太宗御樓觀燈，進詩十韻，末句云：「兩制誠堪羨，青雲侍玉輿。」太宗和賜曰：「薄德終難舉，通才例上居。」嘉正嘗曰：「使我得水銀銀半兩，知制誥一日，平生足矣。」二願俱不遂而卒。

〔《玉壺清話》〕

李廷臣官於瓊管，有夷人攜錦臂絛，上織成一聯云：「恩袍草色動，仙籍桂香浮。」乃仁廟賜進士及第舉人詩也。廷臣以千金易之，藏為珍寶。〔《青瑣集》〕

●卷一·忠義門

張巡守睢陽，明皇已幸蜀。胡羯方熾，城孤勢促，人食竭，以紙布切煮而食之，時以茶汁和食，而意自如。其《謝金吾將軍表》曰：「想峨眉之碧峰，游豫西蜀；追綠耳於玄圃，保壽南山。逆賊祿山，戮辱黎獻，膻腥闕廷。臣被圍四十九日，凡三千二百餘戰。主辱臣死，乃臣致命之時；惡稔罪盈，是賊滅亡之日。」

忠勇如此，激厲壯士。嘗賦詩曰：「接戰春來苦，孤城日漸危。合圍侔月暈，分守效魚麗。屢厭黃塵起，時將白羽揮。裹瘡猶出陣，飲血更登陴。忠信應難敵，堅誠自不移。無人報天子，心計欲何施？」又《夜聞笛》曰：「試一臨，虜騎附城陰。不辨風塵色，安知天地心！營開星月近，戰苦陣雲深。旦夕更樓上，遙聞橫笛音。〔《有宋佳話》〕

趙師旦、潛叔，皇中守康州，儂賊犯城，死。於是士大夫作詩者眾，而元厚之、李擇、思中詩最佳。元詩云：「轉戰譙門日再晡，空猶自冒戈殳。身垂虎口方安坐，命棄鴻毛更疾呼。柱下杲卿存斷節，間杵臼得遺孤。可憐三尺英雄氣，不愧西山士大夫。」李詩云：「賊壯兵孤眾膽驚，忠臣此日見專城。負君罪大寧如死，守土誠堅不問生。報國存心惟自愧，呼天壯氣幾時平！潺多少英雄淚，千古封江不斷聲。」〔《齋廣錄》〕

王維字摩詰。天寶末，祿山陷兩京，明皇出幸，維扈從不及，為賊所得。維服藥取利，偽稱喑病。祿山素憐之，遣人迎置洛陽，拘於普施寺，迫以偽命。祿山宴其徒於凝碧宮，其樂乃梨園弟子、教坊工人。維聞之悲惻，潛為詩曰：「萬戶傷心生野煙，百官何日再朝天！秋槐花落空宮裏，凝碧池頭奏管弦。」賊平，陷賊官者三等定罪。維以《凝碧詩》聞於行在，肅宗嘉之，特宥之，授太子中允。

維詩名盛於開元、天寶間。〔劉約《拾遺》〕

晉天福三年與戎和。晉祖曰：「當遣輔相為使。」趙瑩、桑維翰同堂，皆未言，以戎雖通好而反覆難測，咸懼於將命。馮道與諸公中書食訖，分廳堂吏前白道言北使事，吏人色變手顫。道索紙一幅，書云：「道去。」即遣寫敕。屬吏泣下。道遣人語妻子，不複歸家，舍都亭驛，不數日即行。晉祖餞，語以家國之故，煩耆德使遠，自酌卮酒飲之。虜以道有重名，欲留之，命與其國相同列，所賜皆等。戎賜臣下以牙笏，及臘月賜牛頭，皆為殊禮，道皆得之。以詩謝云：「牛頭偏得賜，象笏更容持。」戎甚喜，潛諭留之。道曰：「兩朝皆臣，豈有分別？」

賜悉市薪炭，云：「北地寒，老年不堪。」及還京師，作詩五章以述北使之意。

其首章云：「去年今日奉皇華，只為朝廷不為家。殿上一杯天子泣，門前雙節國人嗟。龍荒冬往時時雪，兔苑春歸處處花。上下一行如骨肉，幾人身死掩風沙！」

虜中大寒，賜錦襖、貂襖、羊狐貂衾各一。每入謁，悉服四襖衣；宿館中，並覆三衾。詩曰：「朝披四襖專藏手，夜蓋三衾怕露頭。」〔《叢苑》〕

劉吉，江左人，有膂力，尚氣，事李煜為傳詔承旨。以忠於所奉，歸朝供奉官；以知河渠利害，委以八作務。太平興國中，河大決，吉護之，與工夫同甘苦。

使者至，訪吉不獲，甚怒。乃著皂短布褐，獨負二囊土為先導，從吏無敢言，使者密訪得之。歸奏太宗，厚賜之。內侍石全振領河堤，甚苛急，自謂「石爆裂」。

嘗侮吉，吉不與校。一日，吉乘小艇督役，至中流，語石曰：「公恃貴近，見凌甚；不畏死，當與公同見河伯。」遂蕩舟覆之。全振乞命號泣，乃止。不複敢侵吉。吉本燕薊人，自受李氏恩，常分祿以濟其子孫，朔望必拜李煜真，雖童幼必拜之，執臣僚之禮。後為崇儀使。其刺字謁吳中親舊，題僧寺驛亭，皆自稱以南人，不忘本也。有詩三百首，目為《釣鰲集》，徐鉉為序。其首篇《隱者》詩曰：「一箭不中鵠，五湖歸釣魚。」人多誦之。以塞河有方略，人目為「劉跋河」，名震河上。〔同前〕

●卷一·諷諭門

太平興國中，李繼遷以西夏叛，朝廷興師剪伐，迨十年餘。至咸平末，猖獗愈盛，寇陷邊境。章聖以西民疲於輸挽，有厭兵之意，而無名以罷師伐；議者益紛紜未決。事固秘密，未聞於外。處士種放山中有詩云：「胡雛負思信，聖主恥干戈。」章聖聞之嘆美，且愜素志，即遣使齎詔召至，授左司諫，直昭文館。會景德初，邊臣奏李繼遷死，其子阿移，即德明也，願納款，遂罷兵。放隱終南山，累詔不起，至拜官複歸。終於工部侍郎。〔《志逸》〕

淳化中，合州貢桃花犬，甚小而性急，常馴擾於御榻之側。每坐朝，犬必掉尾先吠，人乃肅然。太宗不豫，此犬不食。及上仙，號呼涕泗，瘦瘠。章聖初即位，左右引令前導，鳴吠徘徊，意若不忍。章聖令諭以奉陵，即搖尾飲食如故。

詔造大鐵籠，施素ブ，置鹵簿中。行路見者流涕。李至作《桃花犬歌》以寄史官錢若水，末句云：「白麟赤鳳且勿喜，願君書此懲浮俗。」〔《古今詩話》〕

章聖幸汾陰回，望林嶺間亭檻幽絕，意非民俗所居。時魏野方教鶴舞，俄報有中使至，抱琴逾垣而走。後寇萊公鎮洛，凡三邀，不至。萊公暇日寫刺訪之，野葛巾布袍，長揖萊公，禮甚平簡。頃之，議論《騷雅》，相得甚歡。將別，謂萊公曰：「盛刺不複還，留為山家之寶。」萊公再秉鈞軸，野常游門下，顧遇之札，優異等倫。一日，獻詩曰：「好去上天辭富貴，卻來平地作神仙。」萊公得詩不悅，自是，禮日益薄，即辭去。後二年，貶道州，每題前詩於窗，朝夕吟哦之。〔《古今詩話》〕

王文正公旦，在中書僅二十年。魏野贈詩曰：「聖朝宰相年年出，公在中書十四秋。西祀東封今已畢，可能來伴赤松游？」公袖書以進，累表求退，不許。

〔《青箱雜錄》〕

別本云：「昔時宰相年年出，公在中書十一秋。西祀東封俱已了，如今好逐赤松游。」

治平中，有吉州、吉水令，忘其姓名，治邑嚴酷。有野人馬道為《啄木》詩諷之曰：「翠翎迎日動，紅嘴響煙蘿。不顧泥丸及，唯貧得食多。才離枯朽木，又上最高柯。吳楚園林闊，忙忙爭奈何！」令見其詩，稍緩刑，時人目曰「馬啄木」。〔《翰府名談》〕

蔡君謨守福唐，政尚嚴肅。陳烈先生過福唐，維舟溪亭，留詩於亭上曰：「溪山龍虎蟠，溪水鼓角喧。中宵鄉夢破，六月夜衾寒。風雨生殘木，蛟螭喜怒瀾。殷勤告舟子，放棹過前難。」亭吏錄以呈公，公遽令追之，已不及矣。公自此為之少霽威明。〔同前〕

範希文有《贈釣者》詩曰：「江上往來人，盡愛鱸魚美。君看一葉舟，出沒風濤里。」《觀競渡》詩曰：「小艇破濤去，旁觀亦損神。他年在平地，無忽險中人。」皆不徒作也。〔同前〕

宜春王、從謙，李之第九子，好學，善為詩。於苑中與宰相弈棋，從謙在焉。令賦《觀棋》詩，曰：「竹林二君子，盡日意沉吟。相對雖無語，爭先各有心。恃強知易失，守分固難侵。若算機籌處，滄溟想未深。」〔《江南野錄》〕

楊玢靖夫，虞卿之曾孫也。仕偽蜀、王建至顯官，隨王衍歸後唐，以老，得工部尚書致仕，歸長安。舊居多為鄰里侵占，子弟欲詣府訴其事，以狀白玢。玢批紙尾云：「四鄰侵我我從伊，畢竟須思未有時。試上含元殿基望，秋風禾黍正離離。」子弟不複敢言。〔《談苑》〕

舒王得請金陵，門下有人賣魚。一日放魚，有門生獻詩云：「直須自向池邊看，今日誰非鄭校人？」公誦久之。〔《詩史》〕

蔣貽恭《蠶詩》云：「辛勤得繭不盈筐，燈下繅絲恨更長。著處不知來處苦，但貧身上繡衣裳。」〔《古今詩話》〕

華山、鄭雲叟有《傷時》一絕云：「帆力劈開滄海浪，馬蹄踏盡亂山青。浮名浮利濃如酒，醉得人心死不醒。」又《贈霍山秦道士》云：「老鴉啼猿伴採芝，有時長嘆獨移時。翠蛾紅粉嬋娟劍，殺盡世人人不知。」〔同前〕

宋齊丘，江南二世為宰相，尤愛其才，然知其不正。一日，於華林園試小妓羯鼓，召齊丘同宴。齊丘獻詩曰：「切斷牙床鏤紫金，最宜平穩玉槽深。因逢淑景開佳宴，為出花奴奏雅音。掌底輕璁孤鶴噪，枝頭幹快亂蟬吟。開元天子曾如此，今日將軍好用心。」〔同前〕

唐、李日知為黃門侍郎。安樂公主池館新成，中宗臨幸，從官預宴賦詩，日知尤存規戒，其卒篇云：「所願暫思居者佚，莫使時稱作者勞。」〔《古今詩話》〕

盧汪門族甲於天下，舉進士，二十上不第，為一絕云：「惆悵興亡系綺羅，世人猶自選青娥。越王解破夫差國，一個西施已是多。」〔同前〕

範文正公言勁節，知無不言，仁廟朝數出外補。梅聖俞作《啄木》詩以見意，曰：「啄盡林中蠹，未肯出林飛。不識黃金彈，雙翎墮落暉。」〔同前〕

夏英公，慶厲中欲真拜，以言者罷，除使相知南京。到任，以二詩寄執政云：「造化平分荷大鈞，腰間新佩玉麒麟。南湖不住栽桃李，擬狎沙鷗過十春。」

「海雁橋邊春水深，略無塵土到花陰。忘機不取人知否，自有江鷗信此心。」複徙西都。張升知諫院，作《青雀》詩寄之曰：「弱羽傷弓尚未完，孤飛誰敢擬鸞！明珠自有千金價，莫為游人作彈丸。」升卒不敢言及之。〔同前〕

於為詩，頗幹教化，《對花》詩云：「花開蝶滿枝，花謝蝶還希。惟有舊巢燕，主人貧亦歸。」又有唐備者，與同聲，咸多比諷。有詩曰：「天若無雪霜，青松不如草；地若無山川，何人重平道！」《題道傍木》云：「狂風拔倒樹，樹倒根已露。上有數枝藤，青青猶未悟。」又曰：「一日天無風，四溟波盡息。

人心風不吹，波浪高百尺。」又《別家》曰：「蟬鳴槐穗落。」又有《離家》詩曰：「兄弟惜分離，揀日皆言惡。」皆協《騷雅》。〔《盧瑰抒情》〕

西京端正木，去馬嵬一驛。德宗幸奉天，觀其蔽地，錫以美名。後有文士題之曰：「昔日偏沾雨露恩，德皇西幸賜佳名。馬嵬此去無多地，好向楊妃塚上生。」

〔同前〕

羅鄴工詩，《春游鬱然有懷》云：「芳草如煙處處青，閒門要地一時生。年來檢點人間事，惟有春風不世情。」《春雨》詩云：「兼風颯颯灑皇州，能帶輕寒阻勝游。昨夜五侯池館裏，佳人驚覺為花愁。」〔同前〕

僖宗幸蜀，詞人題於馬嵬驛云：「馬嵬煙柳正依依，重見鑾輿幸蜀歸。泉下阿蠻應有語，這回休更泥楊妃。」或云狄侍郎歸昌詩。〔同前《鑒戒錄》云是羅隱詩。〕

盧常侍鈺牧廬江日，郡職曹先生悅營妓丹霞者，盧沮不許。會餞客短亭，曹獻詩曰：「拜玉亭間送客忙，此時孤恨感離鄉。尋思往歲絕纓事，肯向朱門泣夜長！」盧演為長句，和而勉之曰：「桑扈交飛百舌忙，祖亭聞樂倍思鄉。樽前有恨慚卑宦，席上無聊愛艷妝。莫為狂花迷眼界，須求真理定心王。游蜂採掇何時已，只恐多言議短長。」〔《盧瑰抒情》〕

李羽能詩，五十方擢第。嘗獻江淮郡守詩曰：「塞詔東來淝水濱，時情惟望秉陶鈞。將軍一陣為功業，忍見沙場百戰人！」蓋郡守盧公一舉及第。〔《南唐近事》〕

景中，羌人叛，西方用兵，朝廷求草澤遺逸；士多獻方略自炫鬻，率皆得官。其下材無能，往往過望；亦有挾持頡頏觖望不服者。嘗有人題關西驛舍，為詩曰：「孤星熒熒照寒野，漢馬蕭蕭五陵下。廟堂不肯用奇謀，天下徒勞聘賢者。

萬里危機入燕薊，八方殺氣衝靈夏。逢時還似不逢時，已矣吾生真苟且。」

〔《東齋錄》〕

汪自能為文章，有《平糶詞》，詩意高古，刺譏中時病，云：「穴垣補牆缺，牆成垣已隳；斷屨補穿履，履成屨已虧。」汪氏宦不達，其他著述，不甚留傳。

〔《貢父詩話》〕

唐文宗曰：「嘗觀晉君臣以夷曠致傾覆，當時卿大夫過耶？」李石曰：「然。

古詩有之，『人生不滿百，常懷千歲憂』，畏不逢也；『晝短苦夜長』，暗時多也；『何不秉燭游』，勸之照也。臣願捐軀命濟國家，惟陛下鑒照不惑，則安人強國，其庶幾乎！」〔《鑒戒錄》〕

餘在黃州，與陳心造、季常往來。每過往之際，輒作泣字韻詩一篇。季常不禁殺，故以此諷之。季常既不複殺，而里中皆化之，至有不食肉者。皆云：「『未死神已泣』，此語使人淒然。」〔《百斛明珠》〕

盧承丘，長沙人，披褐居吳芙蓉山，常著文為《芙蓉集》。作落韻詩，雖一時諷罵，聞者亦可為戒。《題花鈿》云：「傅粉銷金剪翠霞，黛煙濃處貼鉛華。

也知曾伴娥笑，將來村裏賣誰家？」又《題渡頭船》云：「刳木功成濟往還，古溪殘照下前山。看看向晚人來少，猶自須來覓見錢。」年八十，卒於所居。

〔《雅言系述》〕

東坡云：在潁時，陳無己趙德麟輩適亦守官於彼，而歐陽叔弼與季默亦久居閒，日相唱和。而二歐頗不作詩，東坡以句挑之云：「君家文律冠西京，旋築詩壇按酒兵。袖手莫欺真將種，致師須得老門生。明朝鄭伯降誰受？昨夜條侯壁已驚。從此醉翁天下樂，還須一舉百觴傾。」蓋為文忠公昔有詩贈梅聖俞、蘇子美云「我亦願助勇，鼓旗噪其旁，快哉天下樂，一嚼宜百觴」也。〔《王直方詩話》〕

景中，華州張源作絕句云：「太公年登八十餘，文王一見便同車。如今若向江邊釣，也被官中配看魚。」吟此詩畢，入夏州。其後元昊反，關中有兵者六七年不解。源作是詩以叛去，亦足為戒。〔《東齋錄》〕

李清臣，北都人，方束發，則才俊，詞句驚人，老儒輩莫不心服。一日薄游定州，時韓公為帥，因往見其大祝。吏報曰：「大祝方寢。」遂求筆，為詩一絕書於刺，授其吏曰：「大祝覺則投之。」詩云：「公子乘閒臥糸採廚，白衣老吏慢寒儒。不知夢見周公否，曾說當年吐哺無？」〔《青瑣集》〕

聶夷中《公子》詩云：「種花於西園，花發青樓道。花下一禾生，去之為惡草。」有《三百篇》之旨。〔《北夢瑣言》〕

章子厚謫雷州，過小貴州南山寺，有僧奉忠，子厚見之。已而倚檻看層雲，曰：「『夏雲多奇峰』，真善比類。」忠曰：「曾記夏雲詩甚奇，曰：『如峰如火複如綿，飛過微陰落檻前。大地生靈幹欲死，不成霖雨謾遮天。』」〔《冷齋夜話》〕

太祖問罪江南，李後主用謀臣計欲拒王師。法眼禪師觀牡丹於大內，作偈諷曰：「擁毳對芳叢，由來趣不同。發從今日白，花是去年紅。艷曳隨朝露，馨香逐晚風。何須待零落，然後始知空？」後主不省，王師渡江。〔《冷齋夜話》卷一〕

●卷二·達理門

世傳馮瀛王詩曰：「窮達皆由命，何勞發嘆聲。但知行好事，莫要問前程。

冬去冰須泮，春來草自生。請公觀此理，天道甚分明。」又曰：「莫為危時便愴神，前程往往有期因。須知海岳歸明主，未必乾坤陷吉人。道德幾時曾去世，舟車何處不通津！但教方寸無諸惡，狼虎叢中也立身。」達者之言也。〔《青箱雜記》〕

張文定公齊賢嘗作詩自戒並貽子孫曰：「慎言渾不畏，忍事又何妨？國法須遵守，人非莫舉揚。無私仍克己，直道更和光。此個如端的，天應降吉祥。」餘廣為八詩：其一曰：「慎言渾不畏，言出患常隨。須信樞機發，寧容駟馬追！三緘事可見，兩舌業當知。言是起羞本，憑公且再思。」其二曰：「忍事又何妨，勿令心火揚。火揚猶可滅，心忿固多傷。堪嘆波羅密，可憐阿利王。從心更從刃，字意好精詳。」其三曰：「國法須遵守，金科盡詔條。一毫如有犯，三尺不相饒。

豈用誇奸黠，何須恃貴驕！自然逢吉慶，神理亦昭昭。」其四曰：「人非莫舉揚，萬事且包藏。殿上涎須掩，車中吐不妨。在他誠所短，於己有何長！須是常拘檢，回頭自忖量。」其五曰：「無私仍克己，克己又無私。二事兼修飭，終身在省思。

公清多斂怨，高亢易招危。更切循卑退，方應履坦夷。」其六曰：「直道更和光，雙修譽乃彰。直須和輔助，和乃直交相。恃直終多忤，偏和又少剛。能和又能直，行己自芬芳。」其七曰：「此個真端的，除非六句修。永為幾杖戒，更遺子孫謀。

本立方生道，農勤乃有秋。茲詩雖淺近，至理可推求。」其八曰：「天應降吉祥，天理本茫茫。舒慘雖無定，榮枯卻有常。益謙尤效驗，福善更昭彰。籠絡無疏漏，恢恢四網張。」〔同前〕

王文惠公隨深悟性理，臨終作詩曰：「畫堂燈欲滅，彈指向誰說！去住本尋常，春風掃殘雪。」〔同前〕

謝諫議臨捐館，作詩云：「平生功業數張紙，千古英雄一窖塵。何似從來周孔教，解將仁義浸生民！」〔《見聞錄》〕

皎然禪師贈吳馮處士詩云：「世人不知心是道，只言道在他方妙。還如瞽者望長安，室在東南向西笑。」東坡代答曰：「寒時便具熱時風，飢漢那知食藥功？

莫怪禪師向西笑，緣師身在長安東。」〔《百斛明珠》〕

陶淵明《飲酒》詩云：「善養千金軀，臨化消其寶。」寶不過軀，軀化則寶亡矣。人言靖節不知道，吾不信也。

餘與郭生游寒溪，主簿吳亮置酒。郭生善作挽歌，酒酣發聲，座為淒然。郭生言恨無佳訶，因為略改樂天《寒食詩》歌之，坐客有泣者。其詞曰：「鳥啼鴉噪昏喬木，清明寒食誰家哭？風吹曠野紙錢飛，古墓累累春草綠。棠梨花映白楊路，盡是死生離別處。冥漠重泉哭不聞，蕭蕭暮雨人歸去。」每句雜以散聲。

人間無漏仙，兀兀三杯醉；世上無眼禪，昏昏一覺睡。雖然無交涉，其奈略相似。相似尚如此，何況真個是！」予奉使關西見邸店壁上書此數句，愛而誦之。

故海上作《濁醪有妙理賦》曰：「嘗因既醉之適，方識此心之正。」此老言心之正，與孟子言人之性善何異。〔並同前〕

舒王當位，多進用文士。蘇台、盧中甫作詩以見志云：「青衫白發病參軍，旋糶官糧買酒尊。但得有錢留客醉，何須騎馬傍人門？」〔《雅言雜載》〕

杜祁公致政後，作《林下書懷》詩曰：「從政區區到白頭，一生寧肯顧恩仇！

雙鳧乘雁常深愧，野馬黃羊亦過憂。豈是林泉堪佚老？只緣蒲柳不禁秋。始終幸會承平日，樂聖唯能擊壤謳！」〔《青箱雜記》〕

李建勛，年八十，謁宋齊丘於拱州，題一絕於信果觀壁云：「春來漲水流如活，曉出西山勢似行。玉洞主人經劫在，攜竿步步就長生。」歸高安，無病而卒。

〔《青瑣後集》〕

東坡游廬山，至東林，作二偈曰：「溪聲便是廣長舌，山色豈非清淨身！夜來八萬四千偈，他日如何舉似人！」「橫看成嶺側成峰，遠近看山了不同。不識廬山真面目，只緣身在此山中。」山谷曰：「此老於《般若》，橫說豎說，了無剩語；非筆端有口，安能吐此不傳之妙？」〔《冷齋夜話》〕

●卷二·博識門

徐鍇仕江左，至中書舍人。時吳淑為校理，古樂府中摻字者，淑多改為操字，蓋章草之變。鍇曰：「非可一例言。若《漁陽摻》者〔七鑒切〕，三撾鼓也。禰衡作《漢陽摻》撾，古歌云：『邊城晏聞《漢陽摻》，黃塵蕭蕭白日暗。』」淑嘆服。〔《談苑》〕

商汝山中多麝，絕愛其臍。每為人所逐，勢且急，即自投高岩，舉爪裂出其香，就縶而死，猶拱四足，以保其臍。李商隱詩曰「投岩麝退香」，許渾詩云「獵麝採生香」是也。狨類鼠而大，尾長，金色，川峽深山中，人以藥箭射之，取其皮為臥褥鞍被坐毯之用。甚愛其尾，既中毒，即嚙斷其尾以擲之，惡為身患。

杜甫詩云「狨擲寒條馬見驚」，蓋輕捷善緣木，猿猱之類也。嫠牛出西域，尾長而勁，中國以為纓。人或射之，亦自斷其尾。《左氏》所謂雄雞自斷其尾。〔同前〕

李義山詩：「小鼎烹茶面曲池，白須道士竹間棋。何人書破蒲葵扇，記著南窗移樹時。」蒲葵扇出《謝安傳》，然人不知其何名蒲葵。蘇子容云：棕櫚也，出《廣雅》，今衢信宣歙間扇是也。謂彩似蒲葵爾。〔《詩史》〕

梅聖俞《河豚》詩云：「春岸飛楊花。」永叔謂河豚食楊花則肥。韓渥詩：「柳絮覆溪魚正肥。」大抵魚食楊花則肥，不必河豚。〔《詩史》〕

隴西地名魚龍，出石魚。掘地得石，破其中有魚痕，鱗甲纖悉皆具，燒之有魚氣。蓋魚蟄泥而變為石。衡州亦有，無異隴西者。故杜云：「水落魚龍夜，山空鳥鼠秋。」正隴州詩。〔《詩史》〕

《南部煙花錄》文理極俗，又載陳叔寶詩云：「夕陽如有意，偏傍小窗明。」

此乃唐人方或詩，非叔寶作，兼六朝人大抵不如此。唐《藝文志》載《煙花錄》乃記廣陵行幸事，此本已無，唐末人偽作此書爾。〔《詩史》，又《大業拾遺記》載「夕陽如有意，偏傍小窗明」是叔寶作，兼有全篇。〕

歐陽文忠愛林逋詩「草泥行郭索，雲木叫鉤」，以謂語新而屬對親切。鉤，鷓鴣聲也；郭索，蟹行貌。《太玄》曰：「蟹之郭索，用心躁也。」〔《古今詩話》〕

古詩云：「博山爐中百和香，鬱金蘇合及都梁。」又：「氍吾水香，迷迭艾納及都梁。」嘗按《廣志》；都梁香出交廣，形如藿。迷迭出西域。魏文帝又有《迷迭賦》。信乎，不行一萬里，不讀萬卷書，不可看老杜詩也。〔《王直方詩話》〕

前世所稱駔儈，駔〔子黨切〕，今人謂之牙。韓文公贈玉川詩曰：「水北山人得名聲，去年去作幕下士；水南山人又繼往，鞍馬僕從塞閭里；少室山人索價高，兩以諫官招不起。」又云：「先生抱才須大用，宰相未許終不仕。」王向子直謂韓公與處士作牙。牙，商度物價也。駔儈為牙者，世不曉所謂。道原云：「本謂之互，即互市事爾。唐人書互字作樂，樂字似牙字，因轉讀為牙。」其理如可信。或云：何得舉世同辭？蓋不足怪。今人以為萬萬，以千為ノ，亦人人道之也。〔《貢父詩話》〕

楊大年因奏事論及《比紅兒詩》，大年不能對，甚以為恨。訪《比紅兒詩》，終不可得。忽一日，鬻書者有小編，視之，乃《比紅兒詩》也。自此，士大夫始傳之。此詩乃羅虯所為，凡百首。蓋當時但傳其詩，不載名氏，大年偶不記爾。

〔《筆談》〕

餘靖尚書使虜，為胡詩，契丹愛之；再往，情益親。餘詩云：「夜筵設羅〔侈盛也〕臣拜洗〔受賜也〕，兩朝厥荷〔通好也〕情干勒〔厚重也〕。微臣雅魯〔拜舞也〕祝若統〔福也〕，聖壽鐵擺〔嵩高也〕俱可忒〔無極也〕。」虜舉大杯謂餘曰：「能道此，餘為卿飲。」複舉之，虜大笑，遂為觴。漢史記木、白狼詩，漢語則協，夷語則否。其實夷人先作詩，反用夷語譯出，不如餘真胡語也。〔《詩史》〕

山谷云：「余讀《周書》、《月令》云：『反舌無聲，佞人在側。』」乃解老杜《百舌》詩「過時如發口，君側有讒人」之句。〔《王直方詩話》〕

《永明禪師記》曰：有禪師夜經行，誤踐瓜皮，意其蝦蟆也，死墮惡道。又有山行人為蛇螫，而意觸樹樁。行三十里，遇筮醫識之，告曰：「蛇螫也。」發毒而死。使行人不遇筮醫，毒遂不發；比丘知是瓜皮，不墮惡道。古德偈曰：「惡境自虛不須畏，終朝照矚元無對。設使住持浮幻身，任運都無舌身意。」

〔《冷齋夜話》〕

●卷二·幼敏門

楊文公，年十一歲，建州送入闕下，章聖親試一賦二詩，頃刻而成。令送中書再試。參政李至狀：「臣等言：押送建州十一歲習進士楊億到中書，其人來自江湖，對天陛殊無震惕，蓋聖祚承平，神童間出。臣等令賦《喜朝京闕詩》五言六韻，頃刻而成。」詩曰：「七閩波渺漠，雙闕勢。曉登雲外嶺，夜渡月中潮。」斷句：「願秉清忠節，終身立聖朝。」

又，楊文公數歲不能言，一日，家人抱登樓，忽觸其首，便能語。家人曰：「既能言，可為詩乎？」曰：「可。」遂吟《登樓詩》云：「危樓高百尺，手可摘星辰。不敢高聲語，恐驚天上人。」〔《古今詩話》〕

夏文莊試制科，廷對，出殿門，楊徽之見其年少，遽邀與語曰：「老夫它則不知，唯喜吟詩，願丐賢良一篇，以卜他日之志。」忻然為書曰：「殿上袞衣明日月，硯中旗影動龍蛇。縱橫禮樂三千字，獨對丹墀日未斜。」〔《青箱雜記》〕

明皇御勤政樓，大張音樂。教坊王大娘善戴竿，於百尺上為木山，狀瀛洲方丈，命小兒持絳節出入其間，舞亦不輟。劉晏以神童為秘書省正字，年十歲，慧悟過人。召於簾中坐貴妃膝上，為施粉黛與戴巾櫛。問晏：「汝為正字而來，正得幾字？」曰：「天下字皆正，唯有朋字未正。」貴妃令詠王大娘戴竿，晏曰：「樓前百戲競爭新，惟有長竿妙入神。誰謂綺羅翻有力，猶自嫌輕更著人。」

〔《明皇雜錄》〕

蘇瑰未知男，有人獻兔，挂於廊廡間。召詠詩：「兔子死闌彈，將來挂竹竿。試將明鏡照，何異月中看？」由是稱為小許公。〔《開元傳信記》〕

京兆尹訪蘇鬼，既去，瑰令男詠尹字。乃曰：「丑雖有足，甲不成身。見君無口，知伊少人。」其敏捷如此。明皇問瑰：「草書難其人，誰可？」瑰曰：「臣不知其他。臣男，為文甚速，可備使令。然性嗜酒，幸免沉醉，足以了事。」

令召至，則酒未解，猶嘔殿下。命中貴人扶臥御幄前，明皇親舉衾覆之。既醒，援筆立就。明皇撫其背曰：「知子莫若父。」〔《明皇雜錄》〕

徐鍇字楚金，年十餘歲，群從宴集，分題賦詩，令為《秋詞》，援筆立成，其略曰：「井梧分墮砌，塞雁遠橫空。雨久莓苔紫，霜濃薜荔紅。」〔《詩史》〕

林傑字智周，五歲，與父同游王仙君壇。父曰：「能詩乎？」傑曰：「羽客已登雲路去，丹砂草木盡凋殘。不知千歲歸何日，空使時人掃舊壇。」又謁唐中丞，作《七夕》詩曰：「七夕今朝看碧霄，牽牛織女渡河橋。家家乞巧望秋月，穿盡紅絲幾萬條。」唐公曰：「真神童也。」年十七，方秋初，忽有雙鶴盤空而下，忻然下階，抱得一隻，父恐非祥，令放之，鶴升堂而去。是夕，得疾而卒。

鄭立之以詩哭之曰：「才高未及賈生年，何事孤魂逐逝川？螢聚帳中人已去，鶴離台上月空圓。」〔《古今詩話》〕

李琪，十歲通《六經》，父佐王鐸滑州幕，聞而異之。會府燕，鐸遣人以《三傑賦》試之。琪作賦，尾句云：「得士則昌，非賢罔共。龍頭之友斯貴，鼎足之臣可重。宜哉項氏之所以亡，有一範增而不能用。」鐸曰：「大器也。」他日謁師，帥謂琪曰：「蜀中詔到，用夏州拓跋思恭為北京收複都統，可作詩否？」

琪曰：「飛騎日邊來，何時玉輦回？早平關右賊，莫待詔書催。」鐸益異之。

王元之內翰，五歲已能詩。因太守賞白蓮，悴言元之能與，語於太守，因召而吟一絕云：「昨夜三更後，娥墮玉簪。馮夷不敢受，捧出碧波心。」又云：「佳人方素面，對鏡理新妝。」守曰：「天授也。」

丘春十歲，謁陳州太守曰：「前日寺中聞射，因成詩云：『殿宇時聞燕雀喧，虛庭盡日少人行。孤吟獨坐情何限？時喜風傳中鵠聲。』」守喜，令對「弱柳絲絲搓綠線」，曰：「春雲片片揭新綿。」

蔣堂侍郎，方六歲，父令作《梔子花詩》，曰：「庭前梔子樹，四畔有椏杈。

未結黃金子，先開白玉花。」

崔鉉相為童時，隨父謁韓，指架上鷹令作詩，曰：「天邊心膽架頭身，欲擬飛騰未有因。萬里碧霄終一去，不知誰是解絛人？」

李賀字長吉，唐諸王孫。七歲，以長短之制名動京師。韓文公皇甫過其父晉肅，見其子，總角荷衣而出，二公不之信，因而試一篇。賀承命欣然，操觚染翰，旁若無人，仍目曰《高軒過》：「華裾織翠青如蔥，金環壓轡搖玲瓏。馬蹄隱耳聲隆隆，入門下馬氣如虹。云是東京才子文章巨公，二十八宿羅心胸。殿前作賦聲摩空，筆補造化天無功，元精炯炯貫當中。龐眉書客感秋蓬，誰知死草生華風！我今垂翅附冥鴻，他日不羞蛇作龍。」二公大驚，以所乘馬聯鑣而還所居，親為束發。年未弱冠，丁內艱。他日，舉進士，或謗賀不避家諱，韓文公特著《諱辯》一篇，不幸未壯室而終。〔並同前〕

寇元弼言：徐州通判李有子七歲，不善詩，忽詠《落花詩》云：「流水難窮目，斜陽易斷腸。誰同砑光帽，一曲舞《山香》。」父驚問之，若有物憑者，自云是謝中舍。問砑光帽事，云：西王母宴群仙，有舞者戴砑光帽，帽上簪花，舞《山香》，曲未終，花皆落。〔《百斛明珠》〕

賈黃中乃唐相造《華夷圖》丞相耽之遠孫。七歲童子舉關頭及第，李贈之詩云：「七歲神童古所難，賈家門戶有衣冠。七人科第排頭上，五部經書誦舌端。

見榜不知名字貴，登筵未識管弦歡。從茲穩上青霄路，萬里誰能測羽翰！」太平興國中參大政。〔《玉壺清話》〕

蘇州童子劉少逸，年十一，文辭精敏，有老成體。其師潘閬攜以見長洲宰王元之、吳縣宰羅思純，以所作贄二公。二公名重當時，疑所贄假手，未之信，因試之；與之聯句，略不淹思。思純曰：「無風煙焰直。」少逸曰：「有月竹陰寒。」

又曰：「日移竹影侵棋局。」少逸曰：「風遞花香入酒尊。」元之曰：「風雨江城暮。」少逸曰：「波濤海寺秋。」元之曰：「一回酒渴思吞海。」少逸曰：「幾度詩狂欲上天。」凡數十聯皆敏，二公驚異，至聞於朝，賜進士及第。官止尚書員外郎。〔《續歸田錄》〕

孫周翰精敏，亦少逸之流。其父穆之，攜以見郡侯。時賞春作會，座客簪花。

郡侯屬周翰曰：「口吹楊葉成新曲。」翰曰：「頭戴花枝學後生。」郡侯笑曰：「何遽便戲老夫！」賜童子出身。

馬希振為鼎州節度使，馬氏諸子中白眉也。與門下客何致雍、僧貫徽聯句。

希振曰：「青蛇每用腰為力。」貫徽曰：「紅莧時將葉作花。」又見蟻子緣砌，希振曰：「蟻子子銜蟲子子。」雍曰：「貓兒兒捉雀兒兒。」實一代之雋。〔並同前〕

黃鑒學士，七歲而不言，其祖愛之，以謂風骨之美，當大吾門，不宜如是也。

每遇景物，必道其名達其理以指教之；然終不言。一日，又謂之曰：「楊文公幼而不言，文公之父告之曰：『後園梨落籬，神童知不知？』文公發聲曰：『不是風搖樹，便是鵲驚枝。』汝風骨若此，何為不言？」鑒竟不對。後攜行河上，其祖曰：「水馬池中走。」鑒曰：「游魚波上浮。」後任館閣。〔《李康靖見聞錄》〕

●卷三·志氣門

丞相李文正公，少年時嘗以詩呈叔侍中，覽而喜，贈之詩曰：「反觀西里盛，世世秉鈞衡。」後文正果大用，詔賜所居為謝元卿秉鈞里；是知李氏自五代至本朝世居將相，非一日也。〔《翰府名談》〕

陳文惠未達時，作《偶成》詩曰：「千里好山雲乍斂，一樓明月雨初晴。」

觀此詩者曰：「意與李覯『碧山更被暮雲遮』者異矣。」〔《青箱雜記》〕

宋莒公守潁昌，開西湖，作詩曰：「鑿開魚鳥忘情地，展盡江湖極目天。」

觀者知其必大用。

丞相劉公沆，以義氣自許，嘗作《牡丹》詩曰：「三月內方有，百花中更無。」

又《述懷》詩曰：「虎生三日便窺牛，獵食寧能掉尾求！若不去登黃閣貴，便須來伴赤松游。奴顏婢舌誠堪恥，羊狠狼貪自合羞。三尺太阿星斗煥，何時去取魏齊頭？」皇初，出鎮豫章，漕使潘夙以《小孤山》四十字示公，公即席和之曰：「擎天有八柱，此柱一焉存。石聳千尋勢，波流四面痕。江湖中作鎮，風浪裏蟠根。平地安然者，燒他五岳尊。」覽者皆知有宰相器。

蔣概，治平中登第後，久不調官，游河朔，登雄州北門樓，有詩曰：「壯士未酬志，乘秋感慨多。幽燕新種落，唐漢舊關河。塞月沉青塚，邊聲入暮河。如何得萬騎，五壘夜經過？」不幸早死，觀其志亦有為者也。〔並同前〕

長安舊以不歷台省便出鎮兼軍節鎮者為粗官，大率重內而輕外。今東都乾元門，舊宣武軍鼓角門，節度王彥威有詩刻其上云：「天兵十萬勇如貔，正是酬恩報國時。汴水波濤喧鼓角，隋堤楊柳拂旌旗。前驅紅旆關西將，坐間青娥趙國姬。

寄語長安舊冠蓋，粗官到底是男兒。」彥威自太常博士出闢使府至茲鎮，故有是句。至今不知所在。薛能亦有《謝寄茶》詩云：「粗官寄與真拋擲，賴有詩情合得嘗。」〔《談苑》〕

李竹詩曰：「棲鳳枝梢猶軟弱，化龍形狀已依稀。」唐宣宗瀑布詩曰：「溪澗豈能留得住，終歸大悔作波濤。」王霸之意可見也。河中府逍遙樓有唐太宗詩曰：「昔乘四馬去，今驅萬乘歸。」氣象尤可見。〔《詩史》〕

唐子方謫官渡淮，至中流，風作，舟欲覆，作詩曰：「聖宋非狂楚，清淮異汨羅。平生仗忠信，今日任風波。」日暮，泊舟岸，續云：「舟楫顛危甚，黿鼉出沒多。斜陽幸無事，沽酒聽漁歌。」真詩無諂，可以格鬼神。〔《雲齋廣錄》〕

景五年，苑試進士，以《化為鵬》為詩題，呂濟叔詩云：「九霄離海嶠，一夕過天池。」論者以此詩當為第一人。〔同前〕

沙門文瑩嘗謂，為文老而不衰者惟元厚之。在禁林時，有《懷荊南舊游》云：「去年曾醉海棠叢，聞說新枝發舊紅。昨夜夢回花下飲，不知身在玉堂中。」其辭氣不少衰。〔《玉壺清話》卷七〕

樂天典杭日，江東學子奔杭取解。張祜自負詩名，而徐凝亦至，燕於郡中。

樂天諷二子矛盾，祜曰：「僕宜為解首。」凝曰：「有何佳句？」枯曰：「《甘露寺詩》曰：『日月光先到，山河勢盡來。』《金山寺詩》曰：『樹影中流見，鐘聲兩岸聞。』」凝曰：「善則善矣，奈無野人《瀑布詩》曰『千古長如白練飛，一條界破青山色』？」祜愕然，一座盡傾。〔《古今詩話》〕

王沂公布衣時，以《梅花詩》獻呂文穆公云：「雪中未問和羹事，且向百花頭上開。」文穆曰：「此生已安排狀元宰相也。」後果然。〔《古今詩話》〕

姚嗣宗詩云：「踏碎賀蘭石，掃清西海塵。布衣能效死，可惜作窮鱗！」韓魏公安撫關中，薦試大理評事。〔同前〕

高越游河朔，有州牧欲以女妻之。越作鷂子詩云：「雪爪星眸眾鳥歸，摩空專候整毛衣。虞人莫謾張羅網，未肯平原淺草飛。」

孫給事僅及孫暨，皆咸平初省試放狀元，後各應制舉。給事與兄何齊名，有聲場屋。何，淳化中魁多士。給事下第，有詩曰：「前春再就天階試，應被人呼小狀元。」次舉中甲科。王元之以詩贈曰：「病中何事忽開顏？憶得詩稱小狀元。

粉壁已懸龍虎榜，錦標爭屬原。」〔並同前〕

高言，京師人，字明道，好學有志義，以詩乾友人曰：「昨夜陰風透膽寒，地爐無火酒瓶幹。男兒慷慨平生事，時複挑燈把劍看。」

秦少游謫雷州，有詩曰：「南土四時都熱，愁人日夜俱長。安得此心如石，一時忘了家鄉？」黃魯直謫宜州，作詩曰：「老色日上面，歡情日去心。今既不如昔，後當不如今。」「輕紗一幅巾，短簟六尺床。無客日自靜，有風終夕涼。」

少游鐘情，故詩酸楚；魯直學道，故詩閒暇。至東坡南中詩曰：「平生萬事足，所欠唯一死。」則英特之氣，不受折困。〔《冷齋夜話》卷三〕

●卷三·知遇門

楊徽之侍讀，太宗聞其名，索所著數百篇奏御，獻詩云：「十年牢落今何幸，叨遇君王問姓名。」太宗選十聯書於御屏間。梁周翰詩曰：「誰似金華楊學士，十聯詩在御屏問？」僧文瑩嘗謂楊公，必以天池浩露滌筆於冰甌雪碗中，則方與公詩神骨相副。〔《古今詩話》〕

夏文莊守安陸，宋莒公兄弟尚皆布衣。文莊異待之，命作《落花詩》，莒公曰：「漢皋佩解臨江失，金谷樓危到地香。」子京曰：「將飛更作回風舞，已落猶成半面妝。」是歲詔下，兄弟皆應舉。文莊曰：「詠落花而不言落，大宋須狀元及第；又風骨秀重，異日作宰相。小宋非所及，然亦須登嚴近。」後皆如其言。

故文莊在河陽，聞莒公登庸，以別紙賀曰：「昔年安陸，已識台光。」蓋謂是也。

〔《青箱雜記》〕

杜荀鶴謁梁高祖，與之坐，忽無雲而雨，祖曰：「無雲而雨，謂之天泣，不知何祥？請作詩。」荀鶴曰：「同是乾坤事不同，雨絲飛灑日輪中。若教陰顯都相似，爭表梁王造化工！」高祖喜之。〔《洞微志》〕

真宗末年，嘗游禁中，見翰林學士王禹倚宮木若詠吟，命宮使亟探之，果預作《賞花釣魚詩》。明日，百官赴宴，迨題出，乃《千葉石榴花》，百官皆失所擬。禹首進一絕云：「王母庭中親見栽，張騫偷得下天來。誰家巧婦殘針線，一撮生紅熨不開。」上稱賞，謂真才。〔《桂堂詩話》〕

唐文宗夏日與諸學士聯句：「人皆苦炎熱，我愛夏日長。」柳公權續曰：「薰風自南來，殿閣生微涼。」時丁袁五學士皆屬繼，文宗獨諷公權兩句，辭清意足，不可多得。乃令公權題於殿壁，字方員五寸。文宗視之，嘆曰：「鐘王複生，無以加焉。」〔《廣卓異記》〕

劉景文作饒州監酒，得一詩題芝山寺壁云：「數聲燕語落簷間，底事驚回夢裏閒！說與旁人都未信，杖藜攜酒看芝山。」舒王作本路憲，見之，愛甚，遂令權州學。〔《古今詩話》〕

蜀人雍陶，以進士第為簡州牧，自比謝宣城柳吳興也，賓至折挫。忽有馮道明下第，請謁，告閽者：「道明與員外有舊。」及見，呵曰：「與公昧平生，何方相識？」道明曰：「誦員外詩，仰員外德。」遂吟曰：「立當青草人先見，行傍白蓮魚未知。」又曰：「江聲秋入寺，雨氣夜侵樓。」又曰：「閉門客到常疑病，滿院花開不似貧。」聞之，歡狎如曩昔之友。〔《雲溪友議》〕

王文公凝，清族重德，冠絕當時。每就寢息，必叉手而臥，慮其寢寐中見先靈。食食不食乇不過十八片。曾典絳州，時司空圖侍郎方應進士舉，自別墅到郡謁見後，更不訪親知。閽吏遽申：司空秀才出郭。後入郭訪親知，即不造郡齋。

琅琊知之，謂其專敬，愈重之。及知舉日，司空一捷，列第四人登科。同年訝其姓名甚暗，所圖太速，有鄙薄者號為「司徒空」。琅琊知有此說，因召一榜門生開筵，宣言於眾曰：「某叨忝文柄，今年榜帖，全為司空先輩一人而已。」由是聲彩益振。爾後為御史分司，舊相盧公攜酒訪之，留詩曰：「氏族司空貴，官班御史雄。老夫如且在，未可嘆途窮。」其為名德重也如此。〔《北夢瑣言》〕

●卷三·狂放門

鐘傳鎮南昌，有李夢符者，放蕩酣飲，好事者與語，應口成詩。後桂州刺史李瓊遣人謂傳曰：「夢符吾弟，請遣歸。」鐘令求於市邸，人曰：「夜來不歸，不知所之。」有《回常學士詩》云：「罷修儒業罷修真，養拙藏愚春複春。到老不疏林裏鹿，平生難見日邊人。洞桃深處千株錦，岩雪鋪時萬草新。深謝名賢遠相訪，求聞難博鳳為鄰。」〔《詩史》〕

朱勰，仕江南為縣令，甚疏逸，有詩云：「好是晚來香雨裏，擔簦親送綺羅人。」李聞之，處以閒曹。又有僧庭實獻詩云：「吟中雙鬢白，笑裏一生貧。」

聞云：「詩以言志，終是寒薄。」以束帛遣之。〔同前〕

李水登科，在和凝榜下，同為學士。會凝作相，水為承旨，當批詔。次日，於玉堂舊閣悉取圖書器玩，留一詩於榻云：「座主登庸歸風闕，門生批詔立鰲頭。玉堂舊閣多珍玩，可作西齋潤筆否？」人皆笑其疏縱。〔《古今詩話》〕

杜牧之登科後，三年縱放，為詩曰：「落魄江湖載酒行，楚腰纖細掌中情。

十年一覺揚州夢，贏得青樓薄幸名。」又曰：「觥船一棹百分空，十載青春不負公。今日鬢絲禪榻畔，茶煙輕落花中。」

杜牧自御史分司洛陽，李司徒罷鎮閒居，聲妓為當時第一。因會朝士，以牧之嘗任風憲，不敢邀置。牧之諷坐客達李，李遽馳書以招；而牧之遂來。謂李曰：「聞有紫雲者孰是？」因指示，牧之作詩曰：「華堂今日綺筵開，誰喚分司御史來？忽發狂吟驚滿座，兩行紅粉一時回。」意氣閒逸，旁若無人。

裴忠謙狀元登科，作紙箋名紙謁平康里妓，因宿於里中，作詩曰：「銀缸斜背解鳴，小語低聲喚玉郎。從此不知蘭麝貴，夜來新惹桂枝香。」

鄭穀登第後，宿平康里，作詩曰：「春來無處不閒行，楚閏相看別有情。好是五更殘酒醒，耳邊聞喚狀元聲。」

楊汝士尚書鎮東川，其子及第。汝士開筵，營妓咸集。汝士命人與綾一端，詩曰：「郎君得意正青春，蜀國將軍又不貧。一曲高歌綾一匹，兩頭娘子拜夫人。」

潘逍遙與許洞錢易為友，狂放不羈，嘗作詩云：「散拽禪師來リ蹴，醉拖游女上秋千。」此其自序之實也。後坐盧多遜黨亡命，捕之甚急，乃易姓名為僧，入中條山。許洞贈詩曰：「潘逍遙，平生志意如天高。仰天大笑無所懼，天公嗔爾口呶呶。罰教臨老投補衲，歸中條。我願中條山神鎮長在，驅雷逐電依前趕出這老怪。」後會赦，以四門助教招之，送信州安置。複舞於市曰：「出砒霜，價錢可，贏得撥灰兼弄火，暢殺我。」以此士人不齒，放棄終身。〔並同前〕

姚岩傑，梁國元崇之裔。弱冠通《墳典》，以詩酒游江左，凌忽前達，旁若無人。乾符中，顏標典鄱陽，初創鞠場，請岩傑紀其事。文成千餘言，標欲刊去一兩字，岩傑大怒。既而標已睚眥，而已勒石，遂令覆碑於地，以車拽之磨去。

岩傑以一篇寄之曰：「為報顏公識我麼？我心唯只與天和。眼前俗物關情少，醉後青山入夢多。田子莫嫌彈鋏恨，寧生休唱《飯牛歌》。聖朝若為蒼生計，也合公車到薜蘿。」盧肇牧歙州，岩傑在婺源，先以著述寄肇。肇知好使酒，以手書褒美之，贈以束帛，迎至郡齋，館穀如公卿。既而日肆傲睨，輕視子發。子發嘗以詩吒岩傑曰：「明月照巴山。」岩傑笑曰：「月照天下，奈何獨照巴山？」子發慚，不樂。無何，會於江亭，時蒯希逸在坐，子發改令，目前取一聯象。於發曰：「遠望漁舟，不闊尺八。」岩傑遽飲一器，憑闌嘔噦，須臾即席，遂答曰：「憑闌一嘔，已覺空喉。」有集二十卷曰《象溪子》。逆旅豫章，不知所終。

〔《摭言》〕

鐘山公鎮臨川，賞牡丹。有小吏手捧硯，舉止有士人風。公曰：「學詩乎？」

曰：「粗親筆硯。」因令口占一篇，其警句云：「三月莫辭千度醉，一生能得幾回看！」公曰：「他日定成器。」因勉令就學。明年，謁嶺南李國老，大加稱賞，齎數百縑，於金陵酒樓，數日而盡。醉中挂帆數百里，至落星灣，半醒，煙雨中登水心寺，題詩於水軒曰：「分飛南渡春風晚，卻返家林事業空。無限離情似楊柳，萬條垂向楚江東。」

李白才思不羈，有《醉吟》詩曰：「天若不愛酒，酒星不在天；地若不愛酒，地應無酒泉。天地既愛酒，飲酒不愧天。三杯通大道，一斗合自然。但得醉中趣，勿為醒者傳。」憶賀知章曰：「欲向江東去，定將誰舉杯？稽山無賀老，卻棹酒船回。」〔《郡閣雅談》〕

韓魏公出鎮中山，有門客，夜逾牆出宿娼家。公知，作《種竹詩》以警之：「殷勤澆灌加培植，莫遣狂枝亂出牆。」門客自愧，作詩云：「主人若也憐高節，莫為狂枝贈斧斤。」公置一女奴贈之。〔《青瑣集》〕

●卷四·詩進門

楊允元，年二十一歲，為光祿寺丞，太宗極愛之。三月，後苑曲宴，未得貼職，不得與。以詩貼寄館中諸公曰：「聞說宮花滿鬢紅，上林絲管侍重瞳。蓬萊咫尺無由到，始信仙凡迥不同。」諸公進呈，太宗訝有司不召，左右以未得貼職為奏。即日直集賢院，與晚宴。〔《古今詩話》〕

翰林學士李宗諤，以京官帶館職，赴內宴，ト門拒之。獻詩曰：「戴了宮花賦了詩，不容重睹赭黃衣。無聊獨出金門去，恰似當年下第歸。」公嘗舉進士，御試下，因及之。太宗覽詩，即宣赴坐，後遂為例，雖選人帶館職，亦同赴宴。

〔《青箱雜記》〕

周世宗幸廣陵，孟貫能詩，以一集獻之。世宗見首卷《貽棲隱洞譚先生》詩云：「不伐有巢樹，多移無主花。」謂貫曰：「伐叛吊民，何有巢無主之有？獻朕則可，他人卿將不免。」遂釋褐授官。〔《江南野錄》〕

太宗收並門，凱旋日，範杲叩回鑾進詩曰：「千里版圖來浙右，一聲金鼓下河東。」賜一官。〔《古今詩話》〕

太宗征遼，師還，途中禦制詩有「鑾輿臨紫塞，朔野陣雲飛」之句。遂寧令何象進《鑾輿臨塞賦朔野雲飛詩》，召對，嘉賞，授贊善大夫。詩有「塞日穿痕斷，邊鴻背影飛，縹緲浮黃屋，陰沉護禦衣」之句。〔同前〕

吳越司賓使沈韜文，湖州人。有《游西湖》詩云：「菰米花似故鄉。不是不歸歸未得，好風明月一思量。」武肅憫其思鄉，授以湖州刺史。〔遺一句同前〕

世傳琴曲宮聲十小調，皆隋唐賀若弼制，最妙。一、《不博金》，二、《不換玉》，三、《泛峽吟》，四、《越溪吟》，五、《越江吟》，六、《孤憤吟》，七、《清夜吟》，八、《葉下聞蟬》，九、《三清》，十、亡其名，琴家名《賀若》而已。太宗改《不博金》曰《楚澤涵秋》，《不換玉》曰《塞門積雪》，命詞臣採調制詞。蘇易簡得《越江吟》，詞曰：「神仙，神仙，瑤池宴。片片碧桃，零落春風晚。翠雲開處，隱隱金輿挽。玉麟背冷清風遠。」又本云：「非雲，非煙，瑤池宴。片片碧桃，零落黃金殿。蝦須半卷天香散。春雲知，孤竹清婉入霄漢。紅顏醉態，爛漫金輿轉。霓旌影亂簫聲遠。」不知孰是。〔《冷齋夜話》〕

●卷四·稱賞門

太宗留意藝文，好篇詠。淳化中，春日苑中有賞花釣魚小宴，宰相至三館畢預坐。咸命賦詩，中字為韻，上覽以第優劣。時姚鉉詩先成，曰：「上苑煙花迥不同，漢皇何必幸回中！花枝冷濺昭陽雨，釣線斜牽太液風。綺萼惹衣朱檻近，錦鱗隨手玉波空。小臣侍宴驚凡目，知是蓬萊第幾宮？」賜白金百兩，時輩榮之，以比奪袍賜花等故事。

薛道衡為《人日詩》曰：「入春才七日，離家已二年。」南人嗤之曰：「是底言語？誰謂此虜會作詩？」及云：「人歸落雁後，思發在花前。」乃喜曰：「名下無虛士。」〔《小說舊聞》〕

江為能詩，少游廬山白鹿洞，題詩一聯於壁曰：「吟經蕭寺旃檀閣，醉倚王家玳瑁筵。」李見之，謂左右曰：「吟此詩者，大是貴族。」遂為時輩所稱。

〔《江南野錄》〕

成都周式作《春詩》題廉遜驛云：「珠簾繡戶遲遲日，柳絮梨花寂寂春。」

王拱辰甚愛之。後式以詩獻之，王曰：「予以為晏元獻詩也。」〔《雲齋廣錄》〕

白昊《秋日郊步詩》云：「鶴盤遠翅投孤嶼，蟬曳殘聲過別枝。」歐陽公稱為佳句。〔同前〕

馮太傅端嘗書云：「鳴直上一千尺，天靜無風聲更幹。碧跟胡兒三百騎，盡提金勒向雲看。」謂坐客曰：「可圖於屏障。」乃柳如京《塞上》詩也。

〔《倦游錄》〕

何涓，襄陽人，少為《瀟湘賦》，為時所稱。潘緯以《古鑒詩》著名。或曰：「潘緯十年吟《古鑒》，何涓一夜賦《瀟湘》。」《零陵總記》載何涓《瀟湘賦》云：「鏡斂殘色，霞披曉光。」亦無全篇。〔《古今詩話》〕

楊大年同陳恕讀李義山詩，酷愛一絕云：「珠箔輕明覆玉墀，披香新殿鬥腰肢。不須看盡魚龍戲，終遣君王怒偃師。」嘆曰：「古人措意如此深妙！」各嘆服。

李太白初自蜀到京師，賀知章聞其名，見之，請為文，出《蜀道難》示之，知章曰：「公非人可人，豈太白星精耶？」於是解金貂換酒，醉而歸。及見《烏夜啼》，曰：「此詩可以泣鬼神。」其詞曰：「姑蘇台上烏飛時，吳王宮裏醉西施。吳歌楚舞歡未畢，青山欲銜半邊日。金壺丁丁漏水多，起看秋月墜江波。東方漸明奈樂何？」又曰：「黃雲城邊烏欲棲，歸飛啞啞枝上啼。機中織錦秦川女，碧紗如煙隔窗語。停梭向人問故夫，欲說遼西淚如雨。」〔俱同上〕

憲宗時，北虜數寇邊，大臣議：和親有五利而無千金之費。憲宗曰：「比聞一士人，能為詩，而姓字稍僻。其詩曰：『山上青松陌上塵，雲泥豈合得相親！

舉世盡嫌羸馬瘦，唯君不棄臥龍貧。千金未必能移姓，一諾從來許殺身。莫道書生無感慨，寸心還是報恩人。』」侍臣曰：「此戎昱詩也。京兆李鑾欲以女妻之，令改姓，昱辭焉。」憲宗悅曰：「又記得《詠史》詩云：『漢家青史上，計拙是和親。社稷歸明主，安危托婦人。若能將玉貌，便欲靜胡塵。地下千年骨，誰為輔佐臣？』」憲宗笑曰：「魏絳，何其儒也！此人如在，可與鼎州，武陵桃源，足稱其吟詠。」士林榮之。又蘇鬱有詩云：「關月夜懸青塚鑒，塞雲愁薄漢宮羅。

君王莫信和親策，生得胡雛虜更多。」〔《雲溪友議》卷下〕

裴慶餘，咸通末佐李北門為淮南幕。嘗同游船，舟師誤以船篙水濺侍女衣，公變色。慶餘請為詩曰：「滿額鵝黃金縷衣，翠翹浮動玉釵垂。從教水濺羅裙濕，知道巫山行雨歸。」公喜，令歌者傳之。〔《古今詩話》又《唐賢抒情》謂李蔚守淮南日布衣孫處士作。〕

張祜有《觀獵詩》並《宮詞》，白傅稱之。《宮詞》云：「故國三千里，深宮二十年。一聲《河蹣子》，雙淚落君前。」小杜守秋浦，與祜為詩友，酷愛祜《宮詞》，贈詩曰：「如何『故國三千里』，虛唱歌詞滿六宮？」又詩寄祜云：「睫在眼前人不見，道非身外更何求？誰人得似張公子，千首詩輕萬戶侯？」

楊祭酒嘗見江表士人項斯詩，贈之詩云：「度度見君詩最好，及觀標格過於詩。平生不解藏人善，到處相逢說項斯。」由是四方知名。

樂天初舉，名未振，以歌詩投顧況。戲之曰：「長安物貴，居亦不易。」及讀至《原上草》云：「野火燒不盡，春風吹又生。」嘆曰：「有句如此，居亦何難！老夫前言戲之耳。」

丁晉公孫何齊名。翰林學士王元之延譽，嘗言二人可使白衣充修撰。嘗贈之詩曰：「三百年來文不振，直從韓柳到孫丁。如今便合教修史，二子文章似《六經》。」

杜紫微覽趙渭南《早秋詩》云：「殘星幾點雁橫塞，長笛一聲人倚樓。」因目之為趙倚樓。贈詩曰：「今代《風騷》將，誰登李杜壇？霸陵鯨海動，秦苑鶴天寒。今日訪君還有意，三條冰雪借令看。」

盧延遜獻太宗詩卷中，有「慄爆燒氈破，貓跳觸鼎翻」之句。後與潘美樞密在內殿議事，令宮人煨慄。俄有數慄爆出，燒損繡褥；又嘗燒金鼎，宮貓相戲觸翻。因舉前詩曰：「詞人作詩，信無虛語。」〔並同前〕

武後游龍門，命群臣賦詩，先成者賜錦袍。左史東方虯詩成，設拜賜坐，未安，宋之問詩後成，文理兼美，左右莫不稱善，乃就奪錦袍衣之。其詞曰：「宿雨霽氛埃，流雲度城闕。河堤新柳翠，苑上花初發。洛陽花柳此時濃，山水樓台映幾重。群公拂霧朝翔鳳，天子乘春幸鑿龍。鑿龍近出王城外，羽從淋漓擁軒蓋。

雲蹕才臨御水橋，天衣已入香山會。山壁嶄岩斷複連，清流澄澈俯伊川。塔影遙遙綠波上，星龕奕奕翠微邊。層巒舊長千尋水，遠壑初飛百丈泉。糸採仗紅旗繞香閣，下輦登高望河洛。東城宮闕擬昭回，南陌溝塍殊綺錯。林下天香七寶台，山中春酒萬年杯。微風一起祥花落，仙樂初鳴瑞鳥來。花落紛紛更無已，稱觴獻壽煙霞裏。歌舞淹留景欲斜，石間猶駐五雲車。鳥旗翼翼流芳草，龍騎映晚花。千乘萬騎鑾輿出，水靜山空嚴警蹕。郊外喧喧引看人，傾城南望屬車塵。囂聲引開黃道，王氣周回入紫宸。先王定鼎三河固，寶命乘周萬物新。吾君不是瑤池樂，時雨來觀農扈春。」〔《廣卓異記》〕

郭元振為通泉縣尉，前後掠所部千餘人遺賓客，百姓苦之。武后使籍其家，有書數百卷。令問其資財所在，知皆已濟人，於是奇而免之。召見，大稱旨。令口占《古劍歌》進，天後奇之，命繕寫贈諸學士。歌曰：「君不見，昆吾鐵冶飛炎煙，紅光紫霧俱赫然。良工鍛煉經幾年，鑄得寶劍名龍泉。龍泉顏色如霜雪，良工咨嗟嘆奇絕。琉璃匣裏吐蓮花，錯鏤金環生明月。正逢天下無飛塵，幸得同防君子身。精光黯黯青蛇色，文章片片綠龜鱗。非直結交游俠子，亦嘗親近英雄人。何言中道連棄捐，零落湮淪古獄邊。雖複沉埋無所用，猶能夜夜氣衝天。」

〔同前〕

楊少卿疑式有材自負，既不大用，多佯狂自穢。游寺觀，遇水竹幽勝之地，吟詠忘歸；牆壁之上，筆跡多滿。僧道愛護，莫不粉壁光潔，以俟揮掃。游客嘆賞。故馮瀛王次子少吉題壁下曰：「少卿真跡滿僧居，只恐鐘王也不如。為報遠公須愛惜，此書書後更無書。」安鴻漸題曰：「端溪石硯宣城管，王屋松煙紫兔毫。更得孤卿老書札，人間無此五般高。」〔《洛陽舊聞》〕

張翼善詩，嘗投詩兩帙於宮師王相溥，王諭之以詩云：「清河詩客本賢良，惠我清吟六十章。詞格宛同羅給事，工夫深似賈司倉。登山始覺天高廣，到海方知浪渺茫。好去蟾宮是歸路，明年應折桂枝香。」

廖圖字贊禹，虔州人。文學博贍，為時輩人所服。湖南馬氏闢幕下，奏天策府學士，與劉禹李宏皋除仲雅蔡昆韋鼎釋虛中齊己俱以文藻知名，更唱迭和，今有集行於世。《贈泉陵上人》云：「暫把枯藤倚壁根，禪堂初創楚江。直疑松小難留鶴，未信山低住得云。草接寺橋牛笛近，日銜村樹鳥行分。每來共憶曾游處，萬壑泉聲絕頂聞。」又和人贈沈彬詩云：「冥鴻跡在煙霞上，燕雀休誇大廈巢。名利最為浮世重，古今能有幾人拋？逼真但使心無著，混俗何妨手強抄。深喜卜居連岳邑，水邊松下得論交。」僧齊己寓渚宮，與圖相去千里，而每有書往來。臨終有絕句寄圖兄弟云：「僧外閒吟樂最清，年登八十喪南荊。風騷作者為商榷，道去《碧雲》爭幾程？」〔《雅言雜錄》〕

江南韓熙載稱左偃能詩，有集千餘首。偃不仕，居金陵，《寄廬山白上人》云：「潦倒門前客，閒眠歲又殘。連天數峰雪，終日與誰看？萬丈高松古，千尋落水寒。仍聞有新作，懶寄入長安。」又《昭君怨》云：「胡笳聞欲死，漢月望還生。」《寄韓侍郎》云：「謀身謀隱兩無成，拙計深慚負耦耕。漸老可堪懷故國，多愁翻覺厭浮生。言詩幸偶明公許，守樸甘遭俗者輕。今日況聞搜草澤，獨悲憔悴臥升平。」韓見詩感嘆「厭浮生」不喜。不逾月，果病卒，年二十四。王操有詩哭之曰：「堂親垂白日，稚子欲行時。」

溫庭筠，彥博之裔孫，本名岐，字飛卿。少敏悟，薄行，無檢幅，多作側詞艷曲，與貴胄裴誠令狐水高等飲博。與李商隱皆有名，號溫李。醉為邏卒擊折齒，由污行，訴不得理；連舉不第。徐商鎮襄陽，闢官，不得志，歸江東。紀唐夫贈詩曰：「鳳凰詔下雖沾命，《鸚鵡》才多卻累身。」人多諷之。庭筠既以才廢，引長沙之事，自云：「豈司命重文章而輕爵祿，虛有授焉？」浮於行者，必有怨尤，不自咎也。〔並同前〕

長安三月五日兩街看牡丹，奔走車馬。慈恩寺元果院牡丹半月開，故裴兵部《憐白牡丹詩》自題於佛殿東頭蜃壁之上。大和中，敬宗自夾城出芙蓉園，路幸此寺，見所題詩，吟玩久之，因令宮嬪諷念，及暮，此詩滿六宮矣。詩曰：「長安豪貴惜春殘，爭賞先開紫牡丹。別有玉杯承露冷，無人肯就月中看。」〔《南部新書》〕

李移鎮金陵，旁羅隱逸。沈彬赴闢，知其欲取楊氏，因獻《山水圖詩》曰：「須知手筆安排定，不怕山河整頓難。」覽之而喜。

任濤，豫章人，詩名早著，有「露溥沙鶴起，人臥釣船流」，他皆仿此。數舉，敗於垂成。李常侍騭廉問江西時，與放鄉里之役，民俗互有論列。騭判：江西界內，凡有詩得似濤者，即與免役。〔摭言〕

郭祥正，自梅聖俞贈詩有「採石月下訪謫仙」，以為李白前身，緣此有名。

又有《金山行》云：「鳥飛不盡暮天碧，漁歌忽斷蘆花風。」大為王荊公所賞。

秦少章嘗云：郭功父過杭州，出詩一軸示東坡，先自吟誦，聲振左右。既罷，謂坡曰：「祥正此詩幾分？」坡曰：「十分詩也。」祥正問之，坡曰：「七分來是讀，三分來是詩，豈不是十分也？」〔《王直方詩話》〕

徐俯字師川，忠愍公之子，有「平生功名心，夜窗短檠燈」之句，大為山谷所賞。山谷，其舅也。

蘇伯固之子名庠，字養直，作《清江曲》云：「屬玉雙飛水滿塘，菰蒲深處浴鴛鴦。白滿棹歸來晚，愁看蘆花一片霜。扁舟系岸依林樾，蕭蕭兩鬢吹華發。

萬事不理醉複醒，長占煙波弄明月。」坡曰：「若置在《李太啟集》中，誰疑其非？」

秦覿字少儀，好為詩。初亦不甚工，既而以獻山谷。山谷贈之曰：「乃能持一鏃，與我箭鋒直。」又云：「自我得此詩，三日臥向壁。」「才難不其然，有亦未易識。」當時交游以此言為過，然少儀緣此思大發，交游亦刮目視之。〔並同前〕

●卷五·自薦門

曹武毅公翰，江南歸，環衛數年不調。一日內宴，侍臣皆賦詩，翰以武人獨不預。乃陳曰：「臣少亦學詩，乞應詔。」太宗曰：「卿武人，以刀字為韻。」

因以寄意曰：「三十年前學《六韜》，英名常得預時髦。曾因國難披金甲，不為家貧賣寶刀。臂健尚嫌弓力軟，眼明猶識陣雲高。庭前昨夜秋風起，羞見蟠花舊戰袍。」太宗為遷數官。〔《青箱雜記》〕

唐李義府初召見，太宗令詠《飛烏詩》，曰：「日里朝彩，琴中聞夜啼。

上林多少樹，不借一枝棲。」太宗曰：「我當全林借汝，豈惜一枝耶？」左右羨之。〔《小說舊聞》〕

本朝知制誥待制，止服皂呈犀帶，遷龍圖直學士始賜金帶。燕肅為待制，十年不遷，作詩上時宰云：「鬢邊今日白，腰下幾時黃？」遂遷直學士，賜帶。

〔《青箱雜記》〕

唐莊宗時，禁旅王慶乞敘功賞，曰：「侍從濟河日，臣系第一隊；入汴，臣屬前鋒：乞遷補。」莊宗頷之。他日又言，亦不納。莊宗好樂，樂工子弟至有得官者，謂慶曰：「子何不學我吹管？」稍稍能之，亦不獲用。後事李嗣源，亦言其勞。莊宗曰：「知慶薄有功，但每見慶則心憤然，安得更有賜與之意？」因舉唐太宗詩曰：「待余心肯日，是汝命通時。」人主握天下生靈賞罰之柄，若言如此，則進退誠有命也。〔《翰府名談》〕

蘇麟為杭州屬縣巡檢，範文正鎮錢塘，城中兵官往往皆獲薦書，獨麟在外邑，未見收錄。因公事入府，獻詩曰：「近水樓台先得月，向陽花木易逢春。」文正薦之。〔同前〕

褚載字厚之，家至貧，客梁宋間，困甚，以詩投襄陽節度使邢君牙云：「西風昨夜墜紅蘭，一宿郵亭事萬般。無地可耕歸不得，有恩堪報死何難？流年怕老看將老，百計求安未得安。一卷新書滿懷淚，頻來門館訴飢寒。」君牙贈絹十匹，薦於鄭滑，闢支使，不行。明年，裴贄知貢舉，君牙薦之，擢第。〔《詩史》〕

胡恢坐法失官，困於京師，上韓魏公詩曰：「建業江山千里遠，長安風雪一家寒。」公令篆石經得複官。〔《古今詩話》〕

南唐烈祖，在徐溫家作《燈詩》云：「一點分明值萬金。開時惟怕冷風侵。

主人若也勤挑撥，敢向尊前不盡心！」〔同前〕

伍喬張洎，少相友善。張為翰林學士，眷寵優異。伍為歙州通判，作詩寄張，戒去僕曰：「張游宴時投之。」一日，張與僚友近郊會燕，歡甚，僕投詩。詩曰：「不知何處好消憂，公退攜壺即上樓。職事久參侯伯幕，夢魂長繞帝王州。黃山向晚盈軒翠，黟水含春繞郡流。遙想玉堂多暇日，花時誰伴出城游？」得詩動容久之，為言於上，召還，為考功員外郎。〔《詩史》〕

孟賓子獻主司詩云：「那堪雨後更聞蟬，溪隔重湖路七千。憶昔故園楊柳岸，全家送上渡頭船。」主司得詩，自謂得賓於之晚，當年中第。興國中致仕，歸連上，過廬陵，吉守贈詩曰：「曾聞洛浦綴神仙，火樹南棲幾十年。白首自忻丹桂在，詩名已得四方傳。行隨秋渚將歸雁，吟傍梅花欲雪天。今日還家莫惆悵，不同初上渡頭船。」〔《雅言系述》〕

孫集賢冕，天禧中直史館，幾三十年。晚守蘇，已及引年，大書詩於廳曰：「人生七十鬼為鄰，已覺風光屬別人。莫待朝廷差致仕，早謀泉石養閒身。去年河北曾逢李，今日淮西又見陳。〔李見素陳莊皆差致仕〕。寄語姑蘇孫太守，也須抖擻舊精神。」題畢，拂衣而往，詔下，公已歸矣。〔《瀾山野錄》〕

●卷五·投獻門

太宗棋品第一，待詔有賈玄者，臻於絕格，時人以為王積薪之比也。楊希粲蔣元吉李應昌朱懷璧皆國手，然非玄之敵。玄嗜酒病死。晚有李仲元，年甚少，棋絕勝，可侔於玄。歲餘亦卒。朝士有蔣居中潘慎修亦善棋，至三品。內侍陳好元四品，多得侍棋。自玄而下皆受三道，慎修受四道，好元受五道。慎修獻詩曰：「如今縱得仙翁術，也怯君王四路饒。」〔《談苑》〕

魏仲先獻寇萊公生日詩曰：「何時生上相？明日是中元。」謂七月十四日。

又贈萊公詩曰：「有官居鼎鼐，無宅起樓台。」播傳漠北。章聖朝，北使至，問那個是「無宅起樓台」相公。萊公時方居散地，因召還，授北門管鑰。〔《青箱雜記》〕

杜荀鶴字彥之，遇知於朱梁高祖，送名於春官，於裴贄侍郎下第八人登科，乃大順三年正月十日，荀鶴生日也。九華王希羽以詩獻曰：「金榜曉懸生世日，玉書潛記上升時。九華山色高千尺，未必高於第八枝。」〔《洞微志》〕

沈彬，高安人，早有詩名。先主鎮金陵，知其欲伐楊氏，獻《山水圖詩》云：「須知手筆安排定，不怕山河整頓難。」覽而喜之。臨終，指葬處以示家人，穴之乃一塚，未嘗葬人。石燈台上有漆燈一盞，壙頭有一銅牌，鐫篆文云：「佳城今已開，雖開不葬埋。漆燈猶未滅，留待沈彬來。」〔《江南野錄》〕

李吉甫之父微時，以一絕投維揚都護朱甄大夫，朱殊無意。李後生吉甫。吉甫節判青州，有舉子吳武陵詣府投刺，並不禮之。武陵遂書前詩以獻，吉甫厚賂之，請為寢默。其詩曰：「十處投人九處違，家鄉萬里又空歸。嚴霜昨夜侵人骨，誰念高堂未授衣！」〔《鑒戒錄》〕

施肩吾上禮部陳侍郎詩曰：「九重城裏無親識，八百人中獨姓施。弱羽飛時攢箭險，蹇驢行處薄冰危。晴天欲照盆難及，貧女如花鏡不知。卻向從來受恩地，再求青律變寒枝。」〔同前〕

錢穆尹天府，遇生日，楊次公作小詩並畫《老子出關圖》以獻，曰：「秘藏函谷關中子，將獻蓬萊閣上仙。願得須眉如此老，卻教龜鶴羨長年。」〔《雲齋廣錄》〕

戴思舉進士，未第，為江淮郡守所知，因獻《叢蘭閣環清池詩》曰：「蘭榭環池景象融，乍疑鰲背路才通。雕龍雅句曹劉比，畫舟仙李郭同。歌裊浦漁疑暮雨，管吹湘竹怨秋風。秉鈞從此朝天去，難戀小山芳草叢。」《答友人》曰：「衡門聞道子猷來，吟向蓬蒿興自回。今日尚懷珍重意，玉壺偏寄兩三杯。」

呂申公鎮河陽府，府屬投詩曰：「渭川重得呂，嵩岳再生申。」由是獲知。

〔《洛陽詩話》〕

鮑當善為詩，景德二年登進士第，為河南法掾。薛映尚書知府，嘗失其意，初甚怒之。獻《孤雁詩》云：「天寒稻粱少，萬里孤難進。不惜充君庖，為帶邊城信。」薛大稱賞，自是不複以掾屬之禮待，時人謂之鮑孤雁。薛公暑月詣其舍，當方露頂，狼狽入，易服把版而出，忘其襆頭。薛公嚴重，左右莫敢言。坐久之，月上，當顧見發影，大慚，以公服袖掩頭而走。〔《司馬太師詩話》〕

平曾獻金陵牧薛大夫《白馬詩》曰：「白馬披絲練一團，今朝被絆欲行難。

雪中放去唯留跡，月下牽來只見鞍。向北長鳴天外遠，臨風斜墜耳邊寒。自知毛骨還應異，更請王良仔細看。」特以獻詩為薛所留。〔《雲溪友議》〕

劇燕，蒲阪人，工為雅正詩。王重榮鎮河中府，燕投詩曰：「只向國門安四海，不離鄉里拜三公。」榮禮重之。為人縱誕，多凌轢同輩，果取正平之禍。

〔《摭言》〕

孫願，唐貞元之後，三代為池陽刺史。有戟門子朱元迎於道左，獻詩曰：「昔日郎君今刺史，朱元依舊守朱門。今朝竹馬兒童子，盡是當時竹馬孫。」

〔《郡閣雅談》〕

羅隱嘗以詩投鄭畋相國。鄭有女，喜詩什，讀隱詩至：「張華謾出如丹語，不及劉侯一紙書」，大愛其才。隱一日至，畋女於簾隙見其污陋，遂不複詠其詩。

〔《鑒戒錄》〕

令狐楚自翰林學士中書舍人拜相，子自湖州召充翰林學士，周歲拜相。渭南尉趙嘏獻詩云：「鶚在卿云冰在壺，代天材業奉︳謨。榮同伊陟傳朱戶，秀比王商入畫圖。昨夜星辰回劍履，前年風月滿江湖。不知機務時多暇，猶許詩家屬和無？」〔《廣卓異記》又見《寄贈門》〕

吳士矩牧大郡，因時相論置軍ヘ，飲後獻詩曰：「一夕心期一種歡，那知疏散負杯盤。尊前數片朝雲在，不許馮公仔細看。」〔《南部新書》〕

呂許公，一日有張球獻詩云：「近日廚中乏短供，孩兒啼哭飯籮空。母因低語告兒道：爺有新詩謁相公。」公以俸錢百緡遺之。〔《青瑣集》〕

●卷五·評論門一

白樂天詩云：「無事曰月長，不羈天地闊。」此達者之詞也。孟東野詩曰：「出門即有礙，誰謂天地寬？」此偏狹者之詞，然則天地何嘗礙，郊自礙耳。

〔《青箱雜記》〕

袁夏過永，見何仙姑曰：「吾鄉有故人亭，全亦有故人亭，何是非也？」仙曰：「此亭名因《選》詩有『洞庭值歸客，瀟湘逢故人』而得之，彼亭非也。」

仙作詩曰：「全永從來稱舊郡，瀟湘源上構軒新。門前自古有流水，亭上如今無故人。風細日斜南楚晚，鳥啼花落東湘春。因公問我昔日事，江左亭名不是真。」

〔《摭遺》〕

歐陽文忠曰：「詩，原乎心者也，富貴愁怨見乎所處。江南李氏據富，有詩曰：『簾日已高三丈透，佳人次第添香獸。紅錦地衣隨步皺，美姬舞徹金釵溜。

酒渥時拈花蕊嗅，別殿微聞簫鼓奏。』與『時挑野菜和根煮，旋斫生柴帶葉燒』異矣。」〔《摭遺》〕

刺史縣令故事尤多，士子以詩投獻，難得佳句。方諤有上廣州太守詩曰：「鱷去惡溪韓吏部，珠還合浦孟嘗君。」雖善用故事，議者未許。贈邑令詩云：「琴彈永日得古意，印鎖經秋生蘚痕。」句雖佳，但印上不是生蘚處，不若「雨後有人耕綠野，月明無犬吠花村」，意清句雅，又見令之教化仁愛，民樂於豐年之耕耨且無盜賊之警，不見治術之跡。〔《翰府名談》〕

劉夢得有《望洞庭》詩，雍陶有《詠君山》詩，語意異同。劉詩曰：「湖光秋月兩相和，潭面無風鑒似磨。遙望洞庭山水色，白銀盤裡一青螺。」雍詩曰：「煙波不動影沉沉，碧色全無翠色深。疑是水仙梳洗罷，一螺青髻鑒中心。」李山甫秦韜玉皆有《貧女吟》，意亦相類。李詩曰：「平生不識繡衣裳，閒把金針亦自傷。鑒裏只應諳素貌，人間多是信紅妝。當年未嫁還憂老，終日求媒即道狂。

兩意定知無說處，暗垂珠淚滴蠶箱。」秦詩曰：「蓬門未識綺羅香，擬托良媒益自傷。誰愛風流高格調，共誇時世釅梳妝。敢將十指誇纖巧，不把雙眉鬥畫長。

苦恨年年厭針線，為他人作嫁衣裳。」李山甫又有《石頭城故事》，韋莊有《詠南國英雄》，用意亦同。李詩曰：「南朝諸國愛風流，盡守江山不到頭。總是戰爭收拾得，卻因歌舞破除休。堯將道德終無敵，秦把金湯可自由，試問繁華何處有，雨莎煙草石城秋。」韋詩曰：「南朝三十六英雄，各逐興亡自此中。有國有家皆是夢，為龍為虎亦成空。殘花舊宅悲江令，落日青山吊謝公。事竟霸圖何物在，石麒麟沒臥秋風。」王維摩詰云母帳子、胡令能繡障亦佳句。王詩曰：「君家雲母帳，持向野庭開。自有山泉入，非關彩筆來。」胡詩曰：「白日堂前花蕊嬌，爭攜小筆上床描。繡成挂向春園裡，引得黃鶯下柳條。」李紳鄭雲叟《傷農詩》，意亦皆同。李詩曰：「鋤禾日當午，汗滴禾下土。誰知盤中飧，粒粒皆辛苦。」鄭詩曰：「一粒紅稻飯，幾滴牛頷血。珊瑚枝下人，銜杯吐不歇。」〔《鑒戒錄》〕

詩之作也，窮通之分可觀：王建詩寒碎，故仕終不顯；李洞詩窮悴，故竟不第；韋莊詩壯，故至台輔；何瓚詩愁，未幾而卒。王建寄賈島曰：「盡日吟詩坐忍飢，萬人中覓似公希。僮眠冷榻朝猶臥，驢放秋田夜不歸。傍暖旋收紅落葉，覺寒猶著舊生衣。曲江池畔時時到，為愛鸕鶿雨裏飛。」李洞《上曹郎中》曰：「閒坊宅枕穿宮水，聽水分衾蓋蜀僧。藥杵聲中搗殘夢，茶鐺影裏煮孤燈。刑曹樹蔭千年井，華岳樓開萬里冰。詩句變風官漸緊，夜濤春盡海邊騰。」韋莊《感懷》曰：「長年方悟少年非，人道新詩勝舊詩。十畝野塘留客釣，一軒春雨對僧棋。花間醉任黃鸝語，池上吟從白鷺窺。大道不將爐冶去，有心重立太平基。」

何瓚《書事》云：「果決生涯向洛中，西投知己話匆容。雲遮劍閣三千里，水隔瞿塘十二峰。闊步文翁坊里月，閒尋杜甫宅邊松。到頭須卜林泉隱，自愧無能繼臥龍。」〔《鑒戒錄》〕

王建宮詞：「黃帕蓋鞍呈了馬，紅羅纏項鬥回雞。」晏元獻改「呈了馬」

「鬥雞回」為順語。〔《詩史》〕

晚唐人詩多小巧，無《風騷》氣味，如崔魯《山鵲詩》云：「林寒雨吹巢冷，半朵山花咽嘴香。」張林《池上》云：「菱葉乍翻人採後，荇花初沒舸行時。」

《蓮花》云：「何人解把無塵袖，盛取清香盡日憐。」皆浮艷無足尚，而昔人愛重佳作。〔《詩史》〕

沈存中謂樂天詩不必皆好，然識趣可尚。章子厚謂不然，樂天識趣最淺狹，謂詩中言甘露事處，幾如幸災，雖私仇可快，然朝廷當此不幸，臣子不當形歌詠也。如「當公白首同歸日，是我青衫獨往時」之類。〔《詩史》〕

盧延遜詩自為容易，如：「每過私第邀看鶴，長著公裳送上驢。」高僧解語牙無水，老鶴能飛骨有風。」此等之語其殆庶幾，又如「慄爆燒氈破，貓跳觸鼎翻」，而楊文公愛之，不知何謂。〔《詩史》〕

江淹云「蝴蝶飛南園」，李白雲「春園綠草飛蝴蝶」，語意大相似。〔《王直方詩話》〕

聶夷中，河南人，有詩曰：「二月賣新絲，五月糶新穀。醫得眼前瘡，剜卻心頭肉。」孫光憲謂有《三百篇》之旨，此亦為詩史。〔《詩史》〕

梅聖俞愛嚴維詩有「柳塘春水慢，花塢夕陽遲」，善矣。「夕陽遲」固系花，而「春水慢」不系柳也。如杜詩：「深山催短景，喬木易高風。」此了無瑕。

又曰：「蕭條九州內，人少虎狼多。人少慎莫投，虎多信所過。飢有易子食，獸猶畏虞羅。」如此等句，含蓄深矣，殆不可模仿。〔《古今詩話》〕

凡詩以意義為主，文詞次之。退之古詩高卓，至律詩雖可稱善，要之未有工者。有云：「老翁真個似童兒，汲井埋盆作小池。」此直諧語耳。永叔江鄰幾評退之「隨車翻縞帶，逐馬散銀杯」為工，而謂「凹中初蓋底，凸處遂成堆」為勝，未知真得意否？〔《古今詩話》〕

杜子美詩云：「紅豆啄餘鸚鵡粒，碧梧棲老鳳凰枝。」此語反而意奇。退之詩云：「舞鑒鸞窺沼，行天馬度橋。」亦效此體。〔《古今詩話》〕

退之《城南聯句》云：「竹影金鎖碎。」乃日光，非竹影也。〔《古今詩話》〕

唐人作富貴詩，多紀其奉養服器之盛，乃貧眼所驚耳。如貫休云：「刻成箏柱雁相挨。」此下里鬻彈者皆有之。韋楚老云：「十幅紅綃圍夜玉。」十幅紅綃，為幬不及四五尺，如何伸足？所謂不曾近富家兒。

楊大年不喜杜子美詩，謂之村夫子。有鄉人以子美詩強，大年不服，因曰：「公試為我續『江漢思歸客』一句。」大年亦為屬對。鄉人曰：「乾坤一腐儒。」

大年似少屈。

李習之稱東野詩「食薺腸亦苦，強歌聲無歡。出門即有礙，誰謂天地寬！」

可謂知音矣。今世傳郊詩五卷百餘篇。又有《咸池集》三百篇，其語句尤多蹇澀，疑前五卷曾經名士刪改。東野與退之聯句，宏博壯辨，似若不出其一手，王深父云：「退之有潤色也。」

張文昌《謝裴司空馬詩》云：「乍離華廄移蹄澀，初到貧家舉眼驚。」乃一遲鈍不能行多驚馬也。詩人之辭微而顯，亦少其比。

古人有「風定花猶落」之句，無人能對，舒王對以「鳥鳴山更幽」，本宋王籍詩，元對「蟬噪林逾靜，鳥鳴山更幽」，上下句只是一意，若對「風定花猶落」，則上句靜中有動，下句動中有靜。〔同前〕

劉夢得每吟張籍詩云：「新酒欲開期好客，朝衣才脫見閒身。」又吟王維詩云：「興闌啼鳥喚，坐久落花多。」嘗言：「樂天苦好余《秋水詠》曰：『東屯滄海闊，南漾洞庭寬。』又《石頭城下作》云：『山圍故國周遭在，潮打空城寂寞回。』自知不及韋蘇州『春潮帶雨晚來急，野渡無人舟自橫。』又杜少陵《過洞庭》詩云：『白愁殺白頭人。』鄙夫之言，亦愧杜公。」〔《古今詩話》〕

劉夢得言茱萸更三詩人道之，而有能否。杜子美云：「醉把茱萸子細看。」

王維云：「遍插茱萸少一人。」朱仿云：「學他年少插茱萸。」子美為優。〔同前〕

劉夢得曰：「柳八駁韓十八《平淮西碑》云：『「左餐右粥」，何如我《平淮西雅》之云「仰父俯子」？』柳云：『韓《碑》兼有帽子，使我為之，便說用兵伐叛矣。』」劉曰：「韓《碑》柳《雅》，予為詩云：『城中晨雞喔喔鳴，城頭鼓角聲和平。』美李入蔡，賊無覺者。落句云：『始知元和十二載，四海重見升平時。』言十二載以見平淮西之年。」

劉夢得云：為詩用僻字須有來處。宋考功云：「馬上逢寒食，春來不見餳。」

嘗疑之。讀《詩鄭箋》云吹簫處云即今賣餳人家物。《六經》唯此有餳字。吾重陽欲押一糕字，思索《六經》無糕字，遂不敢為之。嘗訝老杜詩有「巨顙折老拳」

無出處，及讀《石勒傳》云：「孤亦厭卿老拳，卿亦飽孤毒手。」豈虛言哉？

毗陵士人李氏，有女十六歲，能詩，有《破錢詩》云：「半輪殘月掩塵埃，依稀猶有開元字。想得清光未破時，買盡人間不平事。」又《彈琴》詩云：「昔年剛笑卓文君，豈信絲桐解誤身！今日未彈心已亂，此心元自不由人。」雖有情致，非女子所宜。

崔護作《城南詩》，其始云：「去年今日此門中，人面桃花相映紅。人面不知何處去，桃花依舊笑春風。」以意未完謂未工，改云「人面只今何處在」，至今所傳有兩本，惟《本事詩》云「只今何處在」。唐人工詩，大率如此，雖重一今字，不恤也。〔俱同前〕

●卷六·評論門二

王右丞好取人詩，如「行到水窮處，坐看雲起時」，此《華英集》中句也。

「漠漠水田飛白鷺，陰陰夏木囀黃鸝」，此李嘉句。僧惠崇有詩云：「河分崗勢斷，春入燒痕青。」士大夫奇之，然皆唐人舊句。崇有師弟，學詩於崇，贈崇詩曰：「河分崗勢司空曙，春入燒痕劉長卿。不是師偷古人句，古人詩句似師兄。」

大都誦古人詩多，積久或不記，則往往用為己有。如少陵詩云：「峽束滄江起，岩排石樹圓。」見蘇子美頌詩，全用「峽束滄江」「岩排石樹」作七言詩兩句。

子美豈竊人詩者？〔《古今詩話》〕

元和中，長安有沙門善病人文章，尤能捉人語意相合，張籍喜之。或得句曰：「長因送人處，憶得別家時。」謂「似應不與前輩合」也。僧曰：「此有人道來。」

籍曰：「何人？」僧曰：「見他桃李樹，憶著後園枝。」籍大笑。

舒王云：「梨花一枝春帶雨」，「桃花亂落如紅雨」，「珠簾暮卷西山雨」，皆警句也；然不若「院落深沉杏花雨」為佳。

宋莒公好玉詩，不愛韋蘇州。晏元獻取少陵多，取太白少；又取裴說「幸無偏照處，剛有不明時」為佳。

詠牡丹詩甚多。羅鄴云：「落盡春紅始見花，幄籠輕日護香霞。買栽池館恐無地，看到子孫能幾家？」此詩中之虎也。〔俱同前〕

此詩《續本事詩》有全篇云：「落盡春紅始見花，花時比屋事豪奢。買栽池館恐無地，看到子孫能幾家？門倚長衢攢繡軛，幄籠輕日護香霞。歌鐘滿坐爭歡賞，豈信流年鬢有華！」〔《縷本事詩》〕

李太白才逸氣豪，與陳拾遺齊名。其論詩云：「梁陳已來，艷薄殊極，沈休文又尚聲律。將複古道，非我而誰？」故陳、李二集，律詩全少。嘗言：「興寄深微，五言不如四言，七言又其靡也；況使束於聲調俳優哉？」故戲杜子美曰：「飯顆山頭逢杜甫，頭戴笠子日卓午。借問別來太瘦生，總為從前作詩苦。」

〔《古今詩話》〕

宋武帝詠謝莊《月賦》，稱嘆久之，謂顏延之曰：「希逸作此，可謂前不見古人，後不見作者。陳思王何足尚也！」延之曰：「誠如其言，然雲『美人邁兮信音絕，隔千里兮共明月』，知之不亦晚平？」武帝以為然。及見希逸，希逸對曰：「延之詩云『生為長相思，死為長不歸』，豈不更加於臣耶？」武帝撫掌。

謝學士吟《蝴蝶詩》三百首，人呼為謝蝴蝶，其間絕有佳句，如：「狂隨柳絮有時見，舞入梨花何處尋？」又曰：「江天春晚暖風細，相逐賣花人過橋。」

古詩有「陌上斜飛去，花間倒翅回」。又云：「身似何郎貪傅粉，心如韓壽愛偷香。」終不若謝句意深遠。

孫少述《栽竹詩》曰：「更起粉牆高百尺，莫令牆外俗人看。」晏臨淄曰：「何用粉牆高百尺，任教牆外俗人看。」處士之節，宰相之量，各言其志。

李洞為吳子華所知。子華嘗出百篇示洞，洞曰：「大兄百篇中一聯最佳，《西昌新亭》曰：『暖漾魚遺子，晴游鹿引魔。』」子華亦不怒其所鄙，而喜其所許。

蘇子美坐進奏賽神事謫官，死於皋橋之居。江鄰幾有詩吊之曰：「郡邸獄冤誰與辯？皋橋客死世同悲。」用事精審而當。又有云：「五十踐衰境，加我在明年。」論者謂人莫不用事，使事如己出，天然渾成，乃可言詩。

江外有石，人破之，其形色皆類月。歐陽文忠有《月石詩》云：「二曜分為三」，固為佳句，尚念未快。子美見之，作詩寄之云：「我疑此山石，久為月昭著。老蚌吸月月降胎，水犀望星星入角。彤霞爍石變丹砂，白虹貫岩生美璞。」

永叔見之，曰：「此奇才，精通物理者也。」

說者謂王右丞《終南詩》皆譏時宰。詩云「太乙近天都，連山接海隅」，言勢位盤據朝野也；「白雲回望合，青靄入看無」，言徒有表而無內也；「分野中峰變，陰晴眾壑殊」，言恩澤偏也；「欲投人處宿，隔水問樵夫」，言畏禍深也。

杜荀鶴嘗有，舊衣灰絮絮，新酒竹ドド」；或稱於相國韋莊。莊曰：「我道『印將金鎖鎖，簾用玉鉤鉤。』」其皆可見。〔俱同前〕

唐人賡和詩，有次韻，依其次用韻，同在一韻中耳；有用韻，用彼之韻，亦必次之。韓吏部《和皇甫陸渾山火》是也。今人多不曉。劉長卿《餘干旅舍》云：「搖落暮天迥，丹楓霜葉稀。孤城向水閉，獨鳥背人飛。渡口月初上，鄰家漁未歸。鄉心正欲絕，何處搗征衣？」張籍《宿江上館》云：「楚驛南渡口，夜深來客稀。月明見潮上，江靜覺鷗飛。旅宿今已遠，此行殊未歸。離家久無信，又聽搗寒衣。」兩詩偶似次韻，皆奇作也。〔《中山詩話》〕

張迥少年苦吟，未有所得；夢五色雲自天而下，取一團吞之，遂精雅道。有《寄遠》詩曰：「錦字憑誰達，閒庭草又枯。夜長燈影滅，天遠雁聲孤。蟬鬢凋將盡，虯髯白也無？幾回愁不語，因看《朔方圖》。」攜卷謁齊己，點頭吟諷無又，為改「虯髯黑在無」，迥遂拜作一字師。〔《郡閣雅談》〕

鄭谷幼負名譽，司空圖見而奇之。問之，答曰：「大夫《曲江晚望》斷篇云『村南斜日閒回首，一對鴛鴦落渡頭』，意深矣。」司空撫背曰：「當為一代《風騷》主。」〔同前〕

蘇子容愛元白劉賓客輩詩，如《汝洛唱和》，皆往往成誦；苦不愛太白輩詩。

曾誦《汝洛集九日送人》云：「清秋方落帽，子夏正離群。」以為假對工夫無及此聯。又舉劉夢得《送李文饒再鎮浙西》詩，以為最著題。〔《詩史》〕

謝赫云：「衛協之畫，雖不該備形妙，而有氣韻，凌跨群雄，誠曠代絕筆。」

歐陽文忠《盤車圖》云：「古畫畫意不畫形，梅詩詠物無隱情。忘情得意知者寡，不若見詩如見畫。」此真識畫也。〔《古今詩話》〕

曹唐羅隱同時，有詩名。羅曰：「唐有鬼詩。」或曰：「何也？」曰：「樹底有天春寂寂，人間無路月茫茫。」唐曰：「隱有牡丹詩。」或曰：「何也？」

曰：「若教解語應傾國，任是無情也動人。」〔《盧瑰抒情》〕

杜子美詩：「映階碧草自春色，隔葉黃鸝空好音。」此正詠武侯廟，而托意在其間。〔《金陵語錄》〕

「瞑色赴春愁」下得赴字好，若下起字，便是小兒語也。「無人覺來往，疏懶興何長」，下得覺字大好。足見吟詩要一字兩字工夫。〔同前〕

國朝浮屠，以詩名於世九人，故有集號《九僧詩》，今不複傳。余聞人多稱其一曰惠崇，餘八人忘其名字。餘亦記其詩云：「馬放降來地，雕盤戰後云。」

又云：「春生桂嶺外，人在海門西。」其佳句類此，其集已亡，人多不知所謂九僧者矣，可嘆也。當時有進士許洞，俊逸士也。會諸僧分題，出一紙，約曰：「不得犯此一字。」其字乃山水風雲竹石花草雪霜星日禽鳥之類，諸僧閣筆。洞，咸平三年進士及第，無名子嘲曰「張康渾裹馬，許洞鬧裝妻」是已。九僧謂希晝、寶通、守恭、行肇、簡長、尚能、智仁、休複，惟崇有集行於世。《談苑》亦有詩。〔《歐公詩話》〕

唐之晚年，詩人無複李、杜豪放之格，然亦務以精意相高。如周樸者，構思尤艱。每有所得，必極雕琢。故時人稱樸詩月鍛季煉，未及成篇，句已播人口。

其名重當時如此。今不複傳。餘少時猶見其集，其句有云：「風暖鳥聲碎，日高花影重。」又云：「曉來山鳥鬧，雨過杏花稀。」誠佳句也。〔同前〕

「風暖鳥聲碎，日高花影重」，《杜荀鶴集》有全篇。嘗有云：「杜詩三百首，妙在一聯中。風暖鳥聲碎，日重花影重。」今文忠乃以為周樸詩，何也？

〔《隱居詩話》〕

聖俞嘗語餘曰：「詩家雖率意，造語亦難，若意新語工得前人所未道者，斯為善也。必能狀難寫之景，如在目前，含不盡之意，見於言外，然後為至。賈島雲『竹籠拾山果，瓦瓶擔石泉』，姚合雲『馬隨山鹿放，人逐野禽棲』等句，是山邑荒僻，官況蕭條，不如『縣古槐根出，官清馬骨高』為工。」餘曰：「工者如是，狀難寫之景，含不盡之意，何詩為然？」聖俞曰：「作者得於心，覽者會以意，殆難指陳以言也。雖然，亦可略道其仿佛。若嚴維『柳塘春水慢，花塢夕陽遲』，則天容時態，融和駘蕩，豈不如在目前乎？又若溫飛卿『雞聲茅店月，人跡板橋霜』，賈島『怪禽啼曠野，落日恐行人』，則道路辛苦，羈愁旅思，豈不見於言外乎？」〔《歐公詩話》〕

楊大年與錢劉數公唱和，自《西昆集》出，時人爭效之，詩體一變。而先生老輩患其多用故事，至語僻難曉，殊不知自是學者之弊。如子儀《新蟬》云：「風來玉宇烏先覺，露下金莖鶴未知。」雖用故事，何害為佳？如大年云：「峭帆橫渡官橋柳，疊鼓驚飛海岸鷗。」其不用故事，豈不佳乎？蓋其雄文博學，筆力有餘，故無施不可。非如前世號詩人者，區區於風雪草木之類為許洞所困也。

退之才力，無施不可，而常以詩為文章末事，其詩曰：「多情懷酒伴，餘事作詩人。」然其資談笑，助諧謔，敘人情，狀物態，一寓於詩而曲盡其妙。此在雄文大手，固不足論。而餘獨愛其工於用韻，蓋得韻寬則波瀾橫溢，泛入旁韻，乍合乍離，出入回合，殆不可拘以常格，如《此日足可惜》之類是已。得韻窄，則不複旁出而因見其巧，愈險愈奇，如《病中贈張十八》之類是也。余嘗與聖俞論此，以謂譬諸善馭良馬者，通衙廣陌，縱橫馳逐，惟意所之。至於水曲蟻封，疾徐中節，而不蹉跌，乃天下之至工也。聖俞戲曰：「前史言退之為人木強，若寬韻可自足，而輒旁出，窄韻難獨用，而拗反不出，豈非其拗強而然歟？」坐客皆為之笑。〔俱同前〕

歐陽永叔不甚愛杜詩，而謂韓吏部絕倫。吏部於唐世文章，未嘗屈下，獨於李杜，稱道不已。歐陽貴韓而不悅子美，所不可曉。然於李白則又甚賞愛，將由太白騰捍飛動易為感動也？〔《貢父詩話》〕

唐文人李習之不能為詩，《韓吏部集》有習之兩句云「前知詎灼灼，此去信悠悠」，殊無可取。鄭州嘗掘地得石刻刺史李翱《戲贈詩》云：「縣君愛磚渠，繞水恣行游。鄙性樂山野，掘地便成溝。兩岸植芳草，中間漾清流。所向既不同，磚鑿名自修。從他後人見，景趣誰為幽。」此別一李翱，非習之。《唐書》習之傳不記為鄭州。王深甫編次習之詩，乃收此詩。皇甫詩亦無聞。退之有《讀公安詩》譏其「掎摭糞壤間」。國朝尹師魯以古文自名，而不能為詩，吾嘗見梅聖俞云然。〔同前〕

許渾詩格清麗，然不幹教化，又有李遠以賦名，傷於綺靡，不涉道，故當時號渾詩遠賦。雖然，詩要幹教化，若似聶夷中輩，又太拙直矣。〔《詩史》〕

古人文章，自應律度，未嘗以音韻為主。自沈約增崇韻學，其論文則曰：「欲使宮羽相變，低昂殊節。若前有浮聲，則後須切響。一篇之內，音韻盡殊；兩句之中，輕重悉異。妙達此旨，始可言文。」自後浮巧之語，體制漸多。如旁犯、蹉對、假對、雙聲、疊韻之類，詩又有正格偏格，類例極多，故有三十四格、十九圖、四聲八病之類。今略舉數事：如徐陵云：「陪游及娑，聘纖腰於結風；長樂鴛鴦，奏新聲於度曲。」又云：「厭長樂之疏鐘，勞中宮之緩箭。」雖兩「長樂」，義不同，不為重複，此為旁犯。如《九歌》云：「蕙肴蒸兮蘭藉，奠桂酒兮椒漿。」蒸蕙肴對奠桂酒，今倒用之，謂之蹉對。如「自朱耶之狼狽，致赤子之流離，」不惟朱對赤，耶對子，兼狼狽流離，乃獸名對鳥名。又如「廚人具雞黍，稚子摘楊梅」，以雞對楊，如此之類，皆為假對。如「幾家村草裏，吹唱隔江聞」，幾家村草，吹唱、隔江皆雙聲。如「月影侵簪冷，江光逼屐清」，侵簪、逼屐皆疊韻。詩第二字側入，謂之正格，如「鳳歷軒轅紀，龍飛四十春」

之類。皆第二字平入，謂之偏格。如「四更山吐月，殘夜水明樓」之類。唐名輩詩多用正格，如杜甫詩用偏格者十無二三。〔《筆談》〕

樂天看牡丹於錢塘開元寺，同徐凝醉歸；張祜榜舟而至，各希首薦。樂天曰：「二公論文，在於一戰。」遂試《長劍倚天外賦餘霞散成綺詩》，以凝為首，祜次之。曰：「『地勢遙高岳，河流側讓關』，多士謂陳叔寶曰『日月光天德，山河壯帝居』徒有前名；又祜《題金山寺》云『樹影中流見，鐘聲兩岸聞』，雖綦母潛雲『塔影挂清漢，鐘聲和白雲』，此句未為佳。」祜《觀獵》四韻及《宮詞》，樂天曰：「張三作獵詩，比王右丞，予則未敢優劣。」王摩詰詩曰：「風勁角弓鳴，將軍獵滑城。草枯鷹眼疾，雪盡馬蹄輕。忽過新城戍，還歸細柳營。回看落雁處，千里暮雲乎。」祜詩曰：「曉出禁城東，分圍淺草中。紅旗開向日，白馬驟迎風。背手抽金鏃，翻身控角弓。萬人齊指處，一雁落寒空。」白公云：「人謂《宮詞》之中皆數對，何足奇也！然無徐生『千古長如白練飛，一條界破青山色』。」祜遂行歌而邁，凝亦鼓而去。二生終身偃蹇，不隨鄉試。前此，李林宗補闕、杜牧之舍人與樂天輦下較文，具言元白詩體舛雜，而為清苦者見嗤，因茲恨之。樂天為河南尹，李為河南令，相遇於道。尹乘馬，令肩輿，乖趨走之禮。

亦曾謂樂天為「囁嚅公」，聞者皆笑，樂天名減矣。尹曰：「李直木〔林宗字也〕，吾視之，犬制子也，其鋒不可當。」後牧之守秋浦，與祜為詩酒之交，酷吟祜《宮詞》，亦知錢塘之試，自有是非之論，懷不平之色。為詩二章以高之曰：「誰人得似張公子，千首詩輕萬戶侯？」又云：「如何『故國三千里』，虛唱歌詞滿六宮？」祜詩曰：「故國三千里，深宮二十年。一聲《何滿子》，雙淚落君前。」此詩宮娥諷念思鄉，起長門之悲。祜複游甘露寺，觀盧肇題詩，曰：「不謂三吳經此詩人也！」祜曰：「日月光先到，山河勢盡來。」盧曰：「地從京口斷，山到海門回。」因而仰伏，願交於此士矣。〔《雲溪友議》〕

蚤俞子美齊名於一時，而二家詩體特異。子美筆力豪俊，以超邁橫絕為奇；聖俞覃思精微，以深遠閒淡為意。各極其長，雖善論者不能優劣。余嘗於水穀夜行詩略道其一二云：「子美氣方雄，萬竅號一噫。有時肆顛狂，醉墨灑滂霈。譬如千里馬，已發不可殺。盈前盡珠璣，一一難揀汰。梅公事清淺，石齒漱寒瀨。

作詩三十年，視我猶後輩。文詞愈清新，心意雖老大。有如妖嬈女，老自有餘態。

近詩尤苦硬，咀嚼苦難嘬。又如食橄欖，真味久愈在。蘇豪以氣轢，舉世徒驚駭。

梅窮獨我知，古器今難賣。」語雖非工，謂粗得仿佛，然不能優劣之。〔《歐公詩話》〕

昔蘇子美言樂天《琵琶行》中云：「夜深忽夢少年事，覺來粉淚紅闌幹。」

此聯真佳句。餘謂夢得《武昌老人吹笛歌》云：「如今老去語猶遲，音韻高低耳不知。氣力已無聲尚在，時時一曲夢中吹。」不減樂天。〔《詩史》〕

梅聖俞於範希文席上賦《河豚魚詩》云：「春洲生荻芽，春岸飛楊花。河豚於此時，貴不數魚蝦。」河豚出春暮，游水上，食柳絮而肥，南人多與荻芽為羹而食之。故知者謂只破題兩句已道盡河豚好處。聖俞平生苦於吟詠，以閒為意，故其詩思極艱。此詩於尊俎笑談間頃刻而成，遂為絕唱。〔《東齋錄》〕

司馬相如《上林賦》敘上林諸水曰：丹水紫淵，灞涇渭，八川分流，相背而異態。灝水羔潢漾，東注太湖。《李善注》：太湖所謂震澤。按：八水皆入大河。大河去太湖數千里，中間隔泰山及淮濟，大河焉得東注震澤？又曰：樂天《長恨歌》云：「峨嵋山下少人行，旌旗無光日色薄。」峨嵋在嘉州，與幸蜀路全無交涉。杜甫《武侯廟柏詩》云：「霜皮溜雨四十圍，黛色參天二千尺。」四十圍乃徑七尺，無乃太細長也！防風氏身廣九畝長三丈，姬室畝廣六丈，九畝乃五十四丈，如此，防風之身乃一餅食炎耳。此文章之病也。〔《筆談》〕

晏元獻公喜為詩，多稱引後進，一時名士往往出其門。聖俞作詩多矣，公獨愛其二聯云：「寒魚猶著底，白鷺已飛前。」又：「絮暖鱉魚繁，波添蓴菜紫。」

余嘗見聖俞家公自書手簡，再三稱賞此二聯。餘問之，聖俞曰：「此非我之極致，豈公偶自得意於其間乎？」乃知自古文士不獨知己難得，而知人亦難也。〔《歐公詩話》〕

淇州楊軒《詠牡丹》曰：「楊妃歌舞態，西子巧讒魂。利劍砍不斷，餘妖鐘此根。光華日已盛，欄檻豈長存？寄語尋芳者，須知松柏尊。」羅隱曰：「若教解語應傾國，任是無情也動人。」二人用意不同如此。軒詩雖捻風花，而有警戒。

〔《雲齋廣錄》〕

世傳盧絳夢女子唱《菩薩蠻》云：「眉黛遠山攢，芭蕉生暮寒。」此詞人能道之。楊大年云：「獨自憑闌幹，衣襟生暮寒。」未知孰是。〔《古今詩話》〕

劉長卿嘗謂：「剛有沈宋王杜，後有錢郎劉李。李嘉郎士元，焉得與餘齊稱。」每題詩不言姓，但曰長卿，以海內合知之耳。士林譏之。宋雍初無令名，及瞽，詩名乃彰。盧綸員外作《擬僧詩》，清江作《七夕詩》，劉隨州有眼作無眼句，宋雍無眼作有眼句，流傳以為四背，或云四倒。盧綸詩曰：「願得遠公知姓字，焚香洗缽過餘生。」清江上人詩曰：「惟愁更漏促，離別在明朝。」劉隨州詩曰：「細雨濕衣看不見，閒花著地聽無聲。」宋雍詩曰：「黃鳥不堪愁裏聽，綠楊宜向水中看。」〔《雲溪友議》〕

「心事數莖白髮，生涯一片青山。空林有雪相待，古路無人自還。」李王好書神仙隱遁之術，非遭罹多故，欲脫世網而不得者耶？〔《百斛明珠》〕

舊說陶淵明不知音，畜無弦琴以寄意，曰：「但得琴中趣，何勞弦上聲！」

東坡嘗言：劉伯伶以鍤自隨曰「死便埋我」。予以謂伯伶非達者，棺槨衣衾不害為達；苟為不然，死則已矣，何必更埋？至於淵明，亦非忘琴者也。五音六律不害為忘琴；苟為不然，無琴可也，何獨弦乎？以是知舊說之妄也。淵明自云「和以七弦」，豈得為不知音？當是有琴而弦弊壞，不複更張，但撫弄以寄意。如此為得其真。《自祭文》出妙語於纊息之餘，豈死生之流哉！但恨其猶以生為寓以死為真耳。嗟夫，先生豈非真死，得非寓乎？〔同前〕

孟郊、賈島皆以詩窮至死。而平生尤自喜為窮苦之句。孟有《移居》詩云：「借車載家具，家具少於車。」乃是都無一物耳。又《謝人惠炭》云：「暖得曲身成直身。」人謂非其身備嘗之，不能道此句。賈云：「鬢邊雖有絲，不堪織寒衣。」就令堪織，得能幾何？《朝飢》又云：「坐聞東床琴，凍折兩三絲。」人謂其不止忍飢而已，其寒亦何可忍也！〔《歐公詩話》〕

●卷七·評論門三

南岳李岩老好睡，眾人食罷下棋，岩老輒就枕。閱數局乃一展轉，云：「我始一局，公幾局矣？」東坡曰：「岩老常用四腳棋盤，只著一色黑子。昔與邊韶敵手，今被陳摶饒先。著時自有輸贏，著了全無一物。」歐陽公詩云：「夜涼吹笛千山月，路暗迷人百種花。棋罷不知人換世，酒闌無奈客思家。」殆類是也。

〔《百斛明珠》〕

「竹徑通幽處，禪房花木深。」常建詩也。文忠公最愛賞，以為不可及。此語誠可人意，然於公何足道？豈非厭飫芻豢反思螺蛤耶？

予在都下，有傳太白詩者，其略曰「朝披雲夢澤」，又曰「笠澤青茫茫」，此非世人語也，蓋有見太白在酒肆而得此詩者。神仙之道，真不可度。紹聖元年九月，過廣州，訪崇道大師何德順。有神仙降其室，因言女仙也，賦詩立成，有超逸絕塵語。或以其托於箕帚如世之紫姑神者疑之，然味其言，非紫姑所能至。

有入鬼獄群鳥獸者，而托於箕帚，豈足怪哉！崇道好事喜客，多與士大夫游，其必有以致哉！

七言之偉麗者：杜子美云：「旌旗日暖龍蛇動，宮殿風微燕雀高。」「五更鼓角聲悲壯，三峽星河影動搖。」爾後寂寥無聞。直至永叔云：「蒼波萬古流不盡，白鷺雙飛意自閒。」「萬馬不嘶聽號令，諸蕃無事樂耕耘。」可以並驅爭先矣。小生云：「令嚴鐘鼓三更月，野宿貔貅萬灶煙。」又云：「露布朝馳玉關塞，捷書夜到甘泉宮。」亦庶幾焉。

樂天為王涯所誣，謫江州司馬。甘露之禍，樂天在洛，適游香山寺，有詩云：「當君白首同歸日，是我青山獨往時。」不知者以樂天為幸之，樂天豈幸人之禍者？蓋悲之也。

俗傳書生入官庫，見錢不識。或怪而問之，生曰：「固知其為錢？但怪其不在紙裹中耳。」予讀淵明《歸去來辭》云：「幼稚盈室，瓶無儲粟。」乃知俗傳可信。使瓶有儲粟，亦甚微矣。此翁平生只於瓶中見粟也。馬後夫人見大練乃為異物，晉惠帝問飢民何不食肉糜，細思之，皆一理也。聊為好事一笑。永叔嘗言：「孟郊詩『鬢邊雖有絲，不堪織寒衣』，縱使堪織，能成幾何？」

淵明詩：「採菊東籬下，悠然見南山。」採菊之次偶見南山，初不用意而景與意會，故可喜也。今皆作「望南山」。子美云：「白鷗沒浩蕩，萬里誰能馴！」

蓋滅沒於波問耳。而宋敏求謂予曰「鷗不解沒」，改作波字。改此覺一篇神氣索然。

唐末五代文章衰盡。詩有貫休，書有亞棲，村俗之氣大率相似。如蘇子美家收藏張長史書云：「隔簾歌已俊，對面貌彌精。」語既凡惡，而字畫真亞棲之流。

近見曾子固編李太白詩，自謂頗獲遺亡，而有《贈懷素草書歌》及《笑矣乎》數百篇，皆貫休以下詞格。二人者皆號有識，故知者深可怪。如白樂天《贈徐凝》，韓退之《贈賈島》之類，皆世俗無知者所托，此不足怪。

杜子美詩云「自平宮中呂太一」，世莫曉其義，而妄者至以為唐時有「自平宮」。偶讀《明皇實錄》有中官呂太一叛廣南，此詩故云，而下文有南海收珠之語。見書不廣，而輕改文字，鮮不為笑也。

「秋菊有佳色，露掇其英。泛此忘憂物，遠我遺世情。一觴難獨進，杯盡壺自傾。日入群動息，歸鳥趨林鳴。嘯傲東軒下，聊複得此生。」靖節以無事自適為得此生，則見役於物非失此生耶？

貴公子雪中飲醉，臨檻向風曰：「爽哉，此風！」左右皆泣下，貴公子驚問之，曰：「吾父昔日以爽亡。」楚襄登台，有風颯然而至，王曰：「快哉，此風！

寡人與眾共者耶？」宋玉譏之曰：「此獨大王之風，庶人安得而共之？」不知者以為諂也；知之者以為風也。唐文宗詩曰：「人皆苦炎熱，我愛夏日長。」柳公權續之曰：「薰風自甫來，殿閣生微涼。」惜乎，宋玉不在旁也。

「湘中老人讀《黃老》，手ソ紫蔂坐碧草。春至不知湖水深，日暮忘卻巴陵道。」唐末有人見作是詩，其辭氣殆是李謫仙。予都下見有人攜一紙文書，字則顏魯公也。墨跡如未幹，紙亦新健。其首兩句云：「朝披雲夢澤，笠釣青茫茫。」此語非太白不能道。

南都王誼伯書江濱驛垣謂：子美詩歷五季兵火，多舛缺奇異，雖經其祖父公所理，尚有疑闕者。誼伯謂「西川有杜鵑，東川無杜鵑，涪萬無杜鵑，雲安有杜鵑」，蓋是題下注，斷自「我昔游錦城」為首句。誼伯誤矣。蓋子美詩備諸家體，非必率合程度侃侃者然也。是篇句處凡五杜鵑，豈可以文害辭辭害意耶？原子美之意，類有所感托物以發者也。亦六義之比興、《離騷》之法歟？按《博物志》：杜鵑生子，寄之他巢，百鳥為飼之，今江東所謂「杜宇曾為蜀帝王，化禽飛去舊城荒」是也。且禽鳥之微，知有所尊，故子美詩云「重是古帝魂」，又「禮若奉至尊」，子美蓋譏當時之刺史有不禽鳥若也。唐自明皇已後，天步多棘，刺史能造次不忘於君者，可得而考：嚴武在蜀雖橫斂刻薄，而實資中原，是「西川有杜鵑」耳。其不虔王命，負固以自抗，擅軍旅，絕貢賦，如杜克遜在梓州為朝廷西顧憂，是「東川無杜鵑」耳。至於涪萬雲安刺史，微不可考。凡其尊君者，為有也，懷貳者為無也，不在夫杜鵑真有無也。誼伯以為來東川，聞杜鵑聲煩而急，乃始疑子美詩跋紙上語。又云子美不應疊用韻。子美自我作古，疊用韻無害於為詩。僕見如此，誼伯博學強辨，殆必有以折衷之。

《悲陳陶》云「四十萬人同日死」，此房之敗也。《唐書》作陳濤，不知孰是。時既敗，猶欲持重有所伺；而中人邢延恩促戰，遂大敗。故此次篇《悲長阪》云：「焉得附書於我軍，忍待明年莫倉卒！」

《後出塞》云：「我本良家子，出師亦多門。將驕益愁思，身貴不足論。躍馬三十年，恐辜明主恩。」云云，「惡名幸脫免，窮老無兒孫。」味此詩，蓋祿山反時，其將帥有脫身歸國而祿山盡殺其妻子者，不知其姓名，可恨也。

《憶昔》詩云「關中小兒壞紀綱」，謂李輔國也。「張後不樂上為忙」，謂肅宗張皇后也。「為留猛士守未央」，謂郭子儀奪兵柄入宿衛也。

子美自許稷與契，人未必許也。然其詩云：「舜舉十六相，身尊道更高。秦時用商鞅，法令如牛毛。」自是稷契輩人口中語也。又云：「知名未足稱，局促商山芝。」又曰：「王侯與螻蟻，同盡隨丘墟。願聞第一義，回向心地初。」乃知子美詩尚有事在。

玉川子作《月蝕詩》云：「歲星坐福德，官爵奉董秦。忍使黔婁生，覆尸無衣巾。」詳味此詩，則董秦當是無功而享厚祿。董秦，李忠臣也，天寶末驕將，屢立戰功，雖粗官亦頗知忠義。代宗時，吐蕃犯闕，徵兵，忠臣即日赴難。或勸擇日，忠臣怒曰：「君父在難，乃擇日也？」後卒污朱Г偽命誅。考其始終，非無功而享厚祿者，不知玉川子何以有此句。

詩人有寫物之功，「桑之未落，其葉沃若」，他木殆不可以當此。林逋《梅花詩》云，「疏影橫斜水清淺，暗香浮動月黃昏」，決非桃李詩。皮日休《白蓮詩》云，「無情有恨何人見，月冷風清欲墜時」，決非紅蓮詩。此乃寫物之功。

若石曼卿《紅梅詩》云，「認桃無綠葉，辨杏有青枝」，此村學中至陋語也。

王燾集《外台秘要》，有《代茶飲子》一首云：「格韻高絕，惟山居野人，乃當作之。」予嘗依法治服，其利鬲調中，信如所云；而其氣味乃一服煮散耳。

與茶了無干涉。薛能詩云：「粗官乞與真拋擲，賴有詩情合得嘗。」又作《鳥嘴》詩曰：「鹽損添宜戒，姜宜煮更誇。」乃知唐人之於茶，蓋有河朔脂麻氣也。

〔並同前〕

老杜云：「張公一生江海客，身長九尺須眉蒼。」謂張鎬也。蕭嵩薦之，云：「用之為帝王師，不用則窮谷一叟爾。」〔同前〕

長沙天策府諸學士所著文章擅名者，惟徐東野李洪皋耳。然其詩皆浮脆輕艷，鉛華歌舞，一時尊俎間語。獨東野《贈江處士》一篇可採，曰：「門在松陰里，山僧幾度過。藥靈丸不大，棋妙子無多。薄霧籠寒徑，殘風戀綠蘿。金烏兼玉兔，年幾奈公何？」〔《玉壺清話》〕

《將進酒》，魏謂之「平關中」，吳謂之「《章洪德》」，晉謂之「《因時運》」，梁謂之「《石首扃》」，齊謂之「《破侯景》」，周謂之「《取巴蜀》」。

李白所擬，直勸岑夫子丹丘生飲耳。李賀深於樂府，至於此作，其辭亦曰：「琉璃鐘，琥珀濃，小槽酒滴珍珠紅。」嗟乎，作詩者擺落鄙近以得意外趣者，古今難矣。〔《樂府集》〕

《君馬黃》古詞云：「君馬黃，臣馬蒼，二馬同逐臣馬良。」終言：「美人歸以南，歸以北，駕車馳馬令我傷。」李白擬之，遂有「君馬黃，我馬白，馬色雖不同，人心本無隔」。其末云，「相知在急難，獨好亦何益」。自能馳騁，不與古人同圈模，非遠非近，此可謂善學詩者歟！

《日出東南隅行》古詞曰：「日出東南隅，照我秦氏樓。」舊說邯鄲女子姓秦名羅敷，為邑人千乘王仁妻。仁為趙王家令。羅敷出採桑陌上，趙王登樓見而悅之，置酒，欲奪焉。羅敷彈箏，作《陌上桑》以自明不從。今其詞乃羅敷採桑陌上，為使君所邀，羅敷盛誇其夫為侍中郎以拒之。論者病其不同。大抵詩人感詠，隨所命意，不必盡當其事，所謂不以辭害意也。且「發乎情，止乎禮義」，古詩之風也。今次是詩，蓋將體原其跡，而以辨麗是逞，約之以義，殆有所未合。

而盧思道傅糸宰張正見複不究明，更為祖述，使若其夫不有東方騎，不為侍中郎，不作專城居，乃得從使君之載歟？如劉邈王筠之作，蠶不飢，日未暮，亦安得徬徨為使君留哉！蕭殷謀曾不足道，而沈君攸所謂「看金怯舉意，求心自可知」

者，庶幾焉。故秋胡婦曰：「婦人當採桑力作以養舅姑，亦不願人之金。」此真烈之辭耳。余嘗擬古作一篇，以著羅敷所以待使君之當然者，直欲規諸子以就雅正，豈固與古人爭驅哉？其詞曰：「羅敷十五六，採桑城南道。臉媚奪朝霞，蛾眉淡初掃。桑枝間桃樹，不見桃花好。採桑未盈筐，春寒蠶欲老。使君從南來，黃金絡馬腦。調笑一不顧，東風搖百草。」

《玄云》，《周禮》保章氏以五雲之物辨吉凶水旱豐荒之。雲黑為水。魏劉挨詩曰：「玄雲起高岳，中朝彌八方。」《春秋孔演圖》曰：黃帝之將興，黃雲升於堂。文命之候，玄龍衝云。漢曲名豈謂是乎！

《隴頭吟》，隴州有大隴、小隴二山，即天水大阪也。古詞云：「隴頭流水鳴幽咽，遙望秦川腸欲絕。」作是詩者，著征役之思耳。

《關山月》，《木蘭詩》：「萬里赴戎機，關山度若飛。朔氣傳金柝，寒光照鐵衣。」

《濟黃河》，《援神契》：黃河者，水之伯，上應天河。í元《水經》云：河源出昆崙之墟。《山海經》：昆崙縱橫萬里，高萬有一千里，有青白赤黑河環其墟，其泉出東北陬，屈向東南流為中國河，百里一小曲，千里一大曲，發源乃入中國常然。《爾雅》：河出昆崙墟，色白。由此言之，今之黃河，所謂白河也。

而《物理論》乃云河色黃赤。

《渡易水曲》，荊軻去燕入秦，渡易水，為之歌曰：「風蕭蕭兮易水寒，壯士一去兮不複還。」其後如吳均所作，雖敘征虜事，蓋亦取軻感激之意。

《董逃行》，言神事，傅休奕《九秋篇》十二章，乃敘夫婦別離之思。梁簡文賦《行幸甘泉宮歌》複雲「董桃律金紫，賢妻侍禁中」，疑若引董賢及子瑕殘桃事；終云「不羨神仙侶，排煙逐駕鴻」，皆所未詳。按《漢武內傳》：王母觴帝，命侍女索桃，剩桃七枚，大如鴨子形，色正青。以四枚啖帝，因自食其三。

帝收餘核。王母問何為，帝曰：「欲種之。」王母曰：「此桃三千歲一生實，奈何？」帝乃止。於是數過，命侍女董雙成吹雲和笙觴。作者取諸此耶？

《桃葉歌》，桃葉，王獻之愛妾名也。其妹曰桃根。詞云：「桃葉複桃葉，桃葉連桃根。」今秦淮口有桃葉渡，即其事也。古人載桃葉答獻之，乃《團扇》辭，蓋傳者誤也。

《團扇歇》，晉中書令王氏好持白團扇，其詩人謝芳歌之，因以為名。一說：氏與嫂婢有情好甚篤，嫂鞭撻過苦，婢素善歌，而氏好持白團扇，其婢故制《白團扇歌》以贈氏，云：「團扇複團扇，許持自遮面。憔悴無複理，羞與郎相見。」

《大垂手》，舞貌也，《楚辭》曰：「二八齊容起鄭舞，衽若交竿舞案下。」

梁劉孝標《舞詩》曰：「轉袖隨歌發，頓履赴弦餘。度行過接手，回身乍斂裾。」

《胡姬年十五》，李白《樂府》有《白鼻》，其詞曰：「銀鞍白鼻，綠地障泥錦。細雨春風花落時，揮鞭且就胡姬飲。」

《豫章行》，豫章，邑名，漢南昌縣，隋為豫章，有豫章江，江連九江，有釣磯。陶侃少時嘗宿此，夜聞人唱聲如量米者；訪之，吳時有度支於此亡。今考傅玄陸士衡輩所作，多敘別離怨恨思，即知豫章昔為華艷盛麗之區耳。至唐，杜牧詩尚過稱其侈靡焉。

《走馬引》，樗里牧恭所作也。為父報怨殺人，亡匿山下。有天馬夜降，圍其室而鳴。覺，聞其聲以為吏追，乃奔去。旦觀乃天馬跡。因惕然大悟曰：「吾之所處將危乎！」遂荷杖去入沂澤中，援琴而鼓之，為天馬聲，曰《走馬引》。

而張敞為京兆尹，無威儀，時罷朝會過走馬章台街。風俗曰：「殺君馬者，路旁兒也。」言長吏馬肥，觀者快之；乘者喜其言，驅馳不止，至於死。故張率作此引曰：「斂轡且歸去，吾畏路旁兒。」

《烏夜啼》，宋臨川王義慶所造。時為江州刺史，聞命而哭，文帝怪之，召還家，大懼。妓妾夜聞烏啼，叩齋閣云：明日應有赦。及改為南州，因作此歇，訶云：「籠窗窗不開，夜夜憶郎來。」今所傳非義慶本旨。詞曰：「歌舞諸少年，娉婷無種則。┡蒲花可憐，聞名不相識。」

《雀乳空城中》，晉傅玄詩曰：「鵲巢立城側，雀乳空井中。居不附龍鳳，嘗思蛇與蟲。」今集所載作「空城中」者非也。故劉孝威詞云：「轆轤絲綆絕，桔槔金蘚稠。」〔並同前〕

陶靖節詩云：「平疇交遠風，良苗亦懷新。」古之耦耕植杖者，不能此語；非餘老農，亦不識此語之妙。〔《王直方詩話》〕

陳無已有《除官》一篇云：「扶老趨嚴詔，徐行及聖時。端能幾字正，敢恨十年違！肯著金根謬，寧辭乳媼譏！向來憂畏斷，不盡鹿門期。」臨川饒次守云：「此詩不作可也，才得一正字，亦未須雲趨嚴詔。」無己後作謝啟複曰：「名雖文字之選，實為將相之儲。」又云：「頭童齒豁，敢辭乳媼之譏；聞淺見輕，益畏金根之謬。」

沈存中云：如「廚人具雞黍，稚子摘楊梅」，蓋以雞對楊，皆為假借。田承君曰：「雞黍兩事，那得似楊梅耶？」

晁美叔秘監嘗因謁先君曰：「昔人有一聯云，『平生不到處，落日獨行時』，惟公家使詩著此。」蓋崔塗詩也。餘後見李陽冰所題《阮客舊居》云：「阮客身何在，仙雲洞口橫。人間不到處，今日此中行。」亦相類。

潘老作《洪氏勵殼軒》云：「封胡羯末謝，龜駒玉鴻洪。千載望四謝，四洪天壤同。」為龜父、駒父、玉父、鴻父也。時人以為急口令。

歐陽知貢舉日，有詩云：「無嘩戰士銜枚勇，下筆春蠶食葉聲。」絕為奇妙。

故聖俞作詩云：「食葉蠶聲句偏美，當時曾記賦初成。〔一云將成〕」

田承君云：「池塘生春草」，蓋是病起忽然見此為可喜，而能道之，所以為貴。

李希聲云：見文潛外生言：文潛每作詩，其有用得妙處，必自記錄。如《法雲會中懷無咎》云「獨覺欠此翁」，自以「欠」字頗佳。〔並同前〕

有周知微者，字明老，為晉州縣尉。到官不數月，不告於州而徑來京師。人間其故，云：「我欲求教授。」至京求知己不得，大醉，一夕而卒。然為詩有可喜者，如《觀臨淮雙頭白蓮圖》云：「既不學叔隗、季隗南歸晉，又不學大喬、小喬東入吳。一種桃根與桃葉，若為化作雙芙蕖？臨淮政成有餘暇，坐令華屋生瀟灑。鵝溪一幅萬里寬，移得斷江入圖畫。天空水闊江茫茫，想見女英與娥皇。

九疑雲深蒼梧遠，冰姿泣露不成妝。苦心抱恨何年了？香骨應甘沒秋草。不如回首謝秋風，分作尹邢來漢宮。」又作《上巳日寒食》云：「疾風暮雨悲游子，峻嶺崇山非故鄉。」亦可賞，而其狂未見其比。〔《古今詩話》〕

晁以道云：「王禹玉詩，世號至寶丹，以其多使珍寶，如黃金必以白玉為對。

有人云：「詩能窮人，且試強作些富貴語看，如何？」其人數日搜索，云止得一聯，云：「脛艇化為紅玳瑁，眼睛變作碧琉璃。」餘為之絕倒。

舒王有詩云：「籜龍將雨繞山行」，而周次元有《游天竺觀》詩亦云「竹龍驅水轉山鳴」，餘以為當與秦少游同科。

歐陽文忠公云：唐人有「姑蘇台下寒山寺，夜半鐘聲到客船」之句，說者云：「句則佳也，其如三更不是撞鐘時？」於鵠《送宮人入道詩》云：「定知別後宮中伴，遙聽緱山半夜鐘。」而白樂天亦云：「新秋松影下，半夜鐘聲後。」溫庭筠亦云：「悠然旅榜閒回首，無複松窗半夜鐘。」豈唐人多用此語耶？倘非遞相沿襲，恐必有說。〔並同前〕

●卷八·評論門四

韋蘇州云：「誰知風雨夜，複此對床眠。」最為世所稱重。而白樂天招張司業云：「能來同宿否，聽雨對床眠。」意亦相類，然不為人知。老杜云：「眼前無俗物，多病也身輕。」而樂天有「眼前無俗物，身外即僧居」之句，世亦獨稱老杜。〔《王直方詩話》〕

梁簡文云：「早知半路應相失，不若從來本獨飛。」李義山云：「無事交渠更相失，不及從來莫作雙。」而近時樂府亦云：「早知今日長相憶，不及從來莫作雙。」此最為詩之大患。

樂天云：「哺ヱ眠糟甕，流涎見曲車。」杜甫有「路逢曲車口流涎」。而張文潛有寄予詩云：「須看遠山相對蹙，莫欺病齒惱衰翁。」自注云：「黃九《謝人遺梅子》詩有『遠山對蹙』之句。」乃知詩人取當時作者之語便以為故事；此無他，以其人重也。

舒王詩云：「投老歸來供奉班，塵埃無複見鐘山。何須更待黃粱熟，始信人間是夢間？」又云：「黃粱欲熟日流連，謾道春歸莫悵然。蝴蝶豈能知夢事，蘧蘧先墮晚花前。」又云：「客舍黃粱今始熟，鳥殘紅柿昔分甘。」蓋三用黃粱，而意義皆妙。

老杜《對雪》詩云「有待至昏鴉」，乃引何遜「城防度塹黑，昏鴉接翅歸」

之句。餘疑昏鴉亦常語，何必引遜句。後作絕句，卻云：「釣艇收緡盡，昏鴉接翅歸。」

秦少游始作蔡州教授，意謂朝夕便當入館，步青雲之上，故作《東風解凍詩》云：「更無舟楫礙，從此百川通。」已而久不召用，作《送張和叔》云：「大梁豪英海，故人滿青雲。為謝黃叔度，鬢毛今白紛。」謂山谷也。說者以為意氣之盛衰一何容易！

舒王《送吳仲庶待制守潭》云：「自古楚有材，多美酒。不知樽前客，更得賈生否？」賈誼初為河南吳公召置門下，而謫死長沙。其用事之精，餘以為可詩法。

餘最愛蘇黃門《送文潞公》云：「遍閱後生真有道，欲談前事恐無人。」蓋潞公官爵年德難為形容，非此兩句，不能優游而自見。

張文潛病中作七言詩，蘇黃門和之云：「長空雁過疑來答，虛幌螢飛坐恐燒。」

秦覯云：「文潛讀至此不樂。」餘曰：「何也？」覯云：「虛幌坐燒近於死，病人所諱。」

歐陽文忠最愛林和靖云：「疏影橫斜水清淺，暗香浮動月黃昏。」山谷以為不若「雪後園林才半樹，水邊籬落忽橫枝」。餘以為其所愛者，便是優劣耶？此句於前所稱真可處伯仲耳。而和靖又有詩云：「池水倒窺疏影動，屋簷斜入一枝低。」

歐陽文忠《送張至秘校歸莊詩》云：「鳥聲梅店雨，柳色野橋春。」此「茅店月」，板橋霜」之意。老杜云：「天闕象緯逼，雲臥衣裳冷。」舒王云，當作天閱」，謂其可對雲臥也。

古今人作《昭君詞》多矣。餘獨愛樂天一絕云：「漢使卻回傳寄語，黃金何日贖蛾眉？君王若問妾顏色，莫道不如宮裏時。」其意優游而不迫切。樂天賦此時年甚少。

李秉彞，字德叟，嘗寄詩一卷與李希聲云：「此餘近所作。」希聲讀至「朋也老無能，淡如雲水僧」，為之撫掌。蓋洪龜父名冊，善作詩；德叟欲資其名，失於點勘故耳。

老杜云：「何時一尊酒，重與細論文？」而孟浩然亦有「何時一尊酒，重與李膺傾」之句。

唐張子容作《巫山詩》云：「巫嶺天際重，佳期夙昔願相從。朝雲暮雨連天暗，神女知來第幾蜂？」近時晏叔原作樂府云：「憑君問取歸雲信，今在巫山第幾峰？」最為人所稱，恐出於子容。

串賀《高軒過》中有「筆補造化天無功」之句，餘每擊節，此詩人之所以多窮也。老杜云：「文章僧命達。」恐亦出此。

陳無己云：「石池隨處數游魚。」餘以為不若李希聲云：「綠淨隨時看上魚。」

邵堯夫《詠牡丹》云：「施朱施粉色俱好，傾國傾城艷不同。」可謂言工，殊無高致。

張昏，字子望，作《洛陽觀花》云：「平生自是愛花人，到處尋芳不遇真。

只道人間無正色，今朝初見洛陽春。」蓋托意邵堯夫。堯夫和云：「造化從來不負人，萬般紅紫見功真。滿城車馬空撩亂，未必逢春盡得春。」豈非欲使之有所行耳？

邵堯夫集平生所作為十卷，號曰《擊壤》。富丞相作詩題其後云：「黎民於變似堯時，便字堯夫德可知。更覽新詩名《擊壤》，先生全道略無遺。」為偉人所重如此。

郭功父少時，喜誦文忠公詩。一日過聖俞，聖俞曰：「近得永叔書云，作《廬山高》詩送劉同年，效杜牧《晚晴賦》，自以為得意。恨未見此詩。」功父誦之，聖俞擊節嘆賞曰：「使吾更學作詩三十年，不能道其中一句。」功父再誦，不覺心醉。遂置酒，又再誦，數行，凡誦十數遍，不交一言而罷。明日，聖俞贈功父詩曰：「一誦《廬山高》，萬景不可藏。設如古畫師，極意未能忘。」或云「不及忘」。

癸未三月三日，徐師川、胡少汲、謝夷季、林子仁、潘老、吳君裕、饒次守、楊信祖、吳迪吉見過，會飲於賦歸堂，亦可為一時之盛。潘一作詩歷數其人云：「胡子雲中白鶴，林生初發芙蓉。吳十九成雅奏，饒三百煉奇鋒。南州複見高士，東山行起謝公。信祖真成德祖，立之無愧行中。吳生可共南郡，老夫寧附石崇？閒雅已傾重客，說談仍得王戎。冠蓋城南高會，山陰未掃餘風。客散日銜西壁，主人不道尊空。」徐師川輩皆言此詩殊不工。又六字，無人曾如此作，想為五言亦可。遂去一字，句皆可讀，至「老夫附石崇」，坐客無不大笑。

劉咸臨醉中嘗作詩話數十篇，既醒，書四句於後曰：「坐井而觀天，遂亦作《天論》。客問天方圓，低頭慚客問。」蓋悔其率爾也。

參寥云：舊有一詩寄少游，少游和云：「樓閣過朝雨，參差動霽光。衣冠分禁路，雲氣繞宮牆。亂絮迷春闊，嫣花困日長。平康何處是？十裏帶垂楊。」孫莘老讀此詩至末句曰：「這小子又賤相發也。」少游後編《淮海集》，遂改云：「經旬率酒伴，猶未厭《長楊》。」

宗室士東，字明發，喜作詩與畫。嘗為《高軒過圖》，張嘉甫題云：「顧長康善畫而不能詩，杜子美善作詩而不能畫。從容二子之間者，王右丞也。若明發，蓋右丞之季孟雲。」晁無咎亦題云：「嘉甫謂顧長康善畫而不能詩，杜子美能詩而不能畫。明發兼此二勝，可在摩詰季孟間。餘以畫及詩，信嘉甫之知言。」

晁以道見之，謂餘：能畫而不能詩，乃可以為病，豈有能詩而必又能畫耶？「夏雲多奇峰」，乃長康句，謂不能詩，可乎？嘉甫既易於立論，而無咎又便抑之，大抵皆讀書少之過。

洪龜父有詩云：「胡生畫山水，煙雨山更好。鴻雁書遠汀，馬牛風雨草。」

潘老愛其第二句，餘愛其第三句，山谷愛其第四句，徐師川愛其第三第四句。

「遠汀」後又改為「遠空」。餘云：「向上一句，莫是公未有所得否？何眾人之皆不好也！」龜父大笑。

劉壯輿云：歐陽公自謂「吾畏慕不及者，聖俞子美」，及贈詩，云：「文會忝予盟，詩壇推子將。」又曰：「維持於文章，泰山一浮塵。」既曰「郊死不為島，聖俞發其藏」；又曰「堪笑區區郊與島，螢飛露濕凝秋草」：是其自謂不如者，乃所以過之也。

歐陽公云，李白云：「落日欲沒峴山西，倒著接花下迷。襄陽小兒齊拍手，大家爭唱《白銅》。」此常言也。至於「清風叨月不用一錢買，玉山自倒非人推」，然後見太白之橫放，所以警動千古者，顧不在於此乎？甫之於白，得其一節，而精強過之。餘以為以此警動之耳。

田承君云：歐陽公晚年最喜陳知默詩，至云「修方且欲學之」。陳詩不多見，承君但見其兩聯云：「平地風煙橫白鳥，半山雲木卷蒼藤。」「雲埋山麓藏秋雨，葉脫林梢帶晚風。」

張文潛作《虎圖》詩云：「煩君衛吾寢，振此蓬蓽陋。坐令盜肉鼠，不敢窺白晝。」潘老云：「卻是貓兒詩。」

文潛作《輸麥行》，有云：「場頭雨幹場地白，老稚相呼打新麥。半歸倉廩半輸王，免教縣吏相煎逼。」「輸王」乃老農語，若時享、歲貢、納王、勤王之類，其語古矣。

秦少游晚出左掖門，有詩云：「金雀觚棱轉夕暉，飄飄宮葉墮秋衣。出門塵漲如黃霧，始覺身從天上歸。」識者以為少游作一黃本校勘，而炫耀如此，必不遠到。

洪駒父見陳無己《小放歌行》，云：「『不惜卷簾通一顧，怕君著眼未分明』，此為奇語，蓋通字未嘗有人道。」餘曰：「子豈不記老杜云『簾戶每宜通乳燕』耶？」

舒王有云：「卻憶金明池上路，紅裙爭看綠衣郎。」歐公謂舒王曰：「謹願者亦複為之耶？」

趙德麟有詩云：「冥冥小雨不成泥。」參寥言：「冥冥之雨，卻是作泥者，不若霏霏也。」以道以為然。

荊公嘗作一絕題張文昌詩後云：「蘇州司業詩名老，樂府皆言妙入神。看似尋常最奇崛，成如容易卻艱辛。」文昌平生所得，荊公兩句言盡。

詩云：「壁門金闕倚天開，五見宮花落古槐。明日扁舟滄海去，卻將雲氣望蓬萊。」此劉貢父詩也。自館中出知曹州時作。舊云「雲表」，荊公改作「雲氣」，又云：「『五見宮花落古槐』，此作詩法也。」

王仲至召至館中，試罷，作一絕題於壁云：「古木森森白玉堂，長年來此試文章。日斜奏賦《長楊》罷，閒拂塵埃看畫牆。」舊云「奏罷《長楊賦》」，亦荊公所改。

石守道作《三豪詩》，謂曼卿豪於詩，永叔豪於文，杜默豪於歌。故詩云：「師雄二十二，筆距猛如鷹。玉川《月蝕》句，意欲相憑陵。」而歐公亦有詩云：「南山有鳴鳳，其音和且清。鳴於有道國，出則天下平。杜默東土秀，能吟鳳凰聲。作詩數百篇，長歇仍短行。」杜默，濮州人，師雄其字。謂豪於歌者，有送守道六字詩云「聖人門前大蟲」及「推倒楊朱墨翟，扶起仲尼周公」之句。默詩謂之豪者，豈在是耶？余嘗得師雄全集觀之，餘作皆不及此。

陳無己有寄晁以道詩云：「子較東方生，自視何益損！人言不當價，一錢萬金產。」其後，無己又賦《高軒過》云：「滕王蛺蝶江都馬，一紙千金不當價。」

以道云：「陳三兩度不當價。」

司空表聖自論其詩以為得味外味，如「綠樹連村暗，黃花入麥稀」，此句最善。又云：「棋聲花院閉，幡影石壇高。」吾嘗獨游五老峰白鶴觀，松陰滿庭，不見一人，惟聞琴磬之音，然後知此句之工；但恨其寒儉有僧態。若子美詩云：「暗飛螢自照，水宿鳥相呼。」「四更山吐月，殘夜水明樓。」則才力富健，過表聖遠甚。

柳儀曹詩，憂中有樂，樂中有憂，妙絕古今。然老杜云：「王侯與螻蟻，同盡隨丘墟。」儀曹何憂之深也！

有人云，陳無己「閉門十日雨」，即是退之「長安閉門三日雪」。餘以為作詩者容有意思相犯，亦不必為病，但不可太甚耳。〔並同前〕

古有「早行詩」云：「主人燈下別，羸馬月中行。」又王若云：「旅人心自急，公子夢猶迷。」惟江東逸人王舉袞詩曰：「高空有月千門閉，大道無人獨自行。」最為絕唱。〔《青瑣集》〕

範文正有《採茶歌》，天下共傳。蔡君謨謂希文：「公歌膾炙人口，有少未完，蓋公才氣豪傑，失於少思。」希文曰：「何以言之？」漠曰：「昔茶句云：『黃金碾畔綠塵飛，碧玉甌中翠濤起。』今茶之絕品，其色貴白，翠綠乃茶之下者耳。」希文曰：「君善鑒茶者也，此中吾語之病也。公意如何？」君謨曰：「欲革公詩二字，非敢有加焉。」公曰：「革何字？」君謨曰：「翠綠二字。可云『黃金碾畔玉塵飛，碧玉甌中素濤起。』」希文曰：「善。」又見君謨之精茶，希文之伏於義。

濮州杜默，當年目之為三豪，謂默豪於歌。石守道赴詔作太學直講，默作《六字歌》送之。今舉其豪句云：「仁義途中馳騁，《詩書》府裡從容。頭角驚殺蝦蟹，學海波中老龍。爪距逐出狐兔，聖人門前大蟲。推倒楊朱墨翟，扶起仲尼周公。一條路出甕口，幾程身在雲中。水浸山影倒碧，春著花梢半紅。」因此歌得在三豪之列。又上《永叔詩》云：「一片靈台挂明月，萬丈詞焰飛長虹。乞取一杓鳳池水，活取久旱泥蟠龍。」其豪例皆此類。〔並同前〕

薛許州能，以詩道為己任。還劉得仁卷，有詩云，「百首如一首，卷初如卷終」，譏劉不能變態，陸希聲之比。〔《北夢瑣言》〕

蜀沙門僧爾鳥，慕李白歌，鄙賈島蹇澀，乃自諷其詞云：「鯨目光燒半海紅，鰲頭浪蹙掀天白。」而云：「我不能致思於藩籬蹄涔之間。」人咸服之。仍精於《周易》佛經，為歌行掩之。賈島嘗為僧，洛陽令不許僧午後出寺，賈有詩云：「不如牛與羊，猶得日暮歸。」詩思遲澀，杼軸方得。如「鳥從井口出，人自岳陽來」，乃經年方遂偶句。〔同前〕

開元中，有儒士登終南山，得句云：「野迥雲根闊，山高樹影長。」私心自負，吟諷之際，忽聞空中語云：「未若天河雖有浪，月桂不聞香。」儒士不勝喜，以為己有。歸誇於僧，智潛掩鼻笑曰：「臭氣可掬，何足多也！」儒士驚愕，遽以實告，自此又號為鑒文大師，有《浮漚篇》行於世。〔《零陵總記》〕

盧延遜詩淺近，人多笑之，惟吳融獨重其作，盛稱於時，且云：「此公不尋常，後必垂名。」延遜詩至今傳之，亦有絕好者。《宿東林》云：「兩三條電欲為雨，七八個星猶在天。」《旅舍言懷》云：「名紙毛生五門下，家僮骨立六街中。」《贈元上人》云：「高僧解語牙無水，老鶴能飛骨有風。」《蜀路》云：「雲間聞鐸騾馱去，雪裏殘骸虎拽來。」《懷江上》云：「餓貓臨鼠穴，饞犬舐魚砧。」《寄人》云：「吟成一個字，捻斷數莖髭。」又云：「樹上諮諏批頰鳥，窗間壁駁叩頭蟲。」餘在翰林，嘗召對，上舉延遜詩云：「臂鷹健卒懸氈帽，騎馬佳人卷畫衫。」雖淺近，亦自成一體。〔《談苑》〕

東坡嘗與人書，言：「味摩詰之詩，詩中有畫；觀摩詰之畫，畫中有詩。」

詩云：「藍田白石出，玉關紅葉稀。山路元無雨，空翠濕人衣。」此東坡詩，非摩詰也。〔《詩史》〕

吾詩云：「日日出東門，步步東城游。城門抱關卒，怪我此何求。我亦無所求，駕言寫我憂。」章子厚謂參寥曰：「前步而後駕，何其上下紛紛也？」僕聞之，曰：「吾以氣為輪，以神為馬，何曾上下乎？」參寥曰：「東坡文過有理，似孫子荊曰：『枕流欲洗其耳』。」〔《東坡詩話》〕

山谷作《漁父詞》，清新佳麗，聞其得意，自言以水光山色，替卻玉肌花貌，乃真得漁父家風。然才出新婦磯，又入女兒浦，此漁父無乃大瀾浪也？〔《百斛明珠》〕

文與可嘗云：「老僧墨竹一派，近在彭城。」吾竹雖不及，石似過之。此一卷公案，不可無山谷下一句。山谷因次其韻云：「東坡雖是湖州派，竹石風流過一時。前世畫師今姓李，不妨還作輞川詩。」或言東坡不曾目伯時為前身畫師，俗人不便是語病。伯時一丘一壑，風流未減古人，誰當作此癡計？東坡此語是真相知。又作二詩云：「秋山風雨石骨瘦，法窟寂寥僧定時。李侯有句不肯吐，淡墨寫作無聲詩。」「龍眠不似虎頭癡，妙筆無機可並馳。蘇仙咒墨作石竹，應解種花聞此詩。」

石曼卿《詠紅梅》云：「認桃無綠葉，辨杏有青枝。」東坡云：「詩老不知梅格在，更看綠葉與青枝。」荊公云：「北人初未識，渾作杏花看。」又能盡紅梅之妙處也。有單葉梅、千葉梅、臘梅，故餘作《四梅詩》。〔《王直方詩話》〕

山谷見東坡《和淵明飲酒詩》，讀至「前山正可數，後騎且勿驅」云，「此老未死在。」

山谷嘗謂餘曰：「凡作賦，要須以宋玉、賈誼、相如、子云為師格，略依放其步驟，乃有古風。老杜詠吳生畫云：「畫手看前輩，吳生遠擅場。」蓋古人於能事，不獨求誇前輩，要須前輩中擅場耳。」

東坡言：「淵明云，『但恐多謬誤，君當恕醉人』，此未醉時說；若醉，何暇憂誤哉！」然世人言「醉時是醒時」，此語最名言。

荊公始為集句，多至數十韻，往往對偶親切，蓋以其誦古人詩多，或坐中率然而成，始可為貴。其後多有人效之者，但取數部詩，集諸家之善耳。故東坡《次韻孔毅夫集句見贈》云：「羨君戲集他人詩，指呼市人如使兒。天邊鴻鵠不易得，便令作對隨家雞。退之驚笑子美泣，問君久假何時歸。世間好事世人共，明月自滿千家墀。」

山谷云：「謝師厚，方其為女擇對，見山谷詩，曰：「吾得婿如是足矣。」

庭堅欲求之，然庭堅之詩，卒從謝公得句法。」故山谷有詩曰：「自往見謝公，論詩得濠梁。」

文忠公「盤車圖」詩云：「古畫畫意不畫形，梅詩詠物無盡情。忘形得意知者寡，不若見詩如見畫。」東坡作《韓幹畫馬圖》詩云：「韓生畫馬真是馬，蘇子作詩如見畫。世無伯樂亦無韓，此詩此畫誰當看！」又云：「論畫以形似，見與兒童鄰。賦詩必此詩，定非知詩人。詩畫本一律，天工與清新。」又云：「少陵翰墨無形畫，韓幹丹青不語詩。此畫此詩今已矣，人間駑驥謾爭馳。」餘每誦數過，殆以為法。〔並同前〕

●卷九·評論門五

東坡作《蝸牛詩》云：「中弱不勝觸，外堅聊自郛。升高不知疲，竟作黏壁枯。」後改云：「腥涎不滿殼，聊足以自濡。升高不知回，竟作黏壁枯。」餘亦以為改者勝。〔《王直方詩話》〕

山谷惠餘詩兩篇，一云「多病廢詩仍止酒」，一云「醉餘睡起怯春寒」。觀者以為疵。餘曰：「說詩者不以文害辭，豈非謂此耶？」

東坡愛韋蘇州詩云：「誰知風雨夜，複此對床眠。」向在鄭西《別子由》云：「寒燈相對記疇昔，夜雨何時聽蕭瑟。」又有《初秋寄子由》云：「買田秋已議，築室春當成。雪堂風雨夜，已作對床聲。」又子由與坡相從彭城賦詩云：「逍遙堂後千尋木，長送中霄風雨聲。誤喜對床尋舊約，不知飄泊在彭城。」子由使虜，在神水館賦詩云：「夜雨從來相對眠，茲行萬里隔胡天。」此其兄弟所賦。坡在御史獄有云：「他年夜雨獨傷神。」在東府有云：「對床定悠悠，夜雨今蕭瑟。

「其同轉對有云：「對床貪聽連宵雨。」又云：「對床欲作連夜雨。」又云：「對床老兄弟，夜雨鳴竹屋。」可謂五日忘之。

詩云：「讀書頭欲白，相對眼終青。」「身更萬事已頭白，相對百年終眼青。」

「看鏡白頭知我老，平生青眼為君明。」「故人相見尚青眼，新貴即今多白頭。」

「江山萬里盡頭白，骨肉十年終眼青。」「白頭逢國士，青眼酒尊開。」此坡穀所為，用「青眼」對「白頭」者非一，而工拙亦各有差。老杜亦云：「別來頭並白，相見眼終青。」

山谷有詩云：「小立佇幽香，農家能有幾？」韻聯與荊公詩頗相同，當是暗合。

方時敏言，荊公言鷗鳥不驚之類，如何作語則好？故山谷有雲「一鷗同一波」。

謝嘗語沈約曰：「好詩圓美流轉如彈丸。」故東坡《答王鞏》云「新詩如彈丸」，及《送歐陽弼》云「中有清員句，銅丸飛柘彈」。蓋謂詩貴圓熟也。餘以謂圓熟多失之平易，老硬多失之乾枯。不失於二者之間，可與古之作者並驅。

東坡為溫公作《獨樂園》詩，只從頭四句便已都說盡，云：「青山在屋上，流水在屋下。中有五畝園，花竹秀而野。」此便可以圖畫。

東坡嘗為餘書荊公詩云：「徑暖草如積，山晴花更繁。縱橫一川水，高下數家村。倦憩雞鳴午，荒尋犬吠昏。歸來向人說，恐是武陵源。」坡云：「武陵源不甚好。」又云：「也是此韻中別無韻也。」

山谷每與餘言，謝師厚七言絕類老杜，但少人知之耳。如「倒著衣裳迎戶外，盡呼兒女拜燈前」，編入《杜集》無愧。

趙德甫云：「東坡為程筠作《歸真亭詩》云：「會看千粟記，木杪見龜趺。」

是碑坐，不應見木杪。」

秦少章云：「世上事絕有理會不得者。餘前日見孫莘老大笑東坡《謝御賜書詩》云：「有甚道理，後面更直說至陝西奏捷。」

東坡跋米元章所收書云：「畫地為餅未必似，要令癡兒出饞水。」又云：「錦囊玉軸來無趾。」山谷和之云：「百家傳本略相似，如月行天見諸水。」又云：「拙者竊鉤輒斬趾。」皆謂元章患淨病及好奪取人話。

東坡平生最慕樂天之為人，故有詩云：「我甚似樂天，但無素與蠻。」又云：「我似樂天君記取，華顛賞遍洛陽春。」又云：「他時要指集賢人，知是香山老居士。」又云：「定似香山老居士。」又云：「淵明形神似我，樂天心相似我。」

東坡在杭，又與樂天所留歲月略相似。

東坡送李公擇云：「有如長庚星，到曉爛不收。」贈道潛云：「故人各在天一角，相望落落如晨星。」《任師中挽辭》云：「相看半作晨星沒，可憐太白與殘月。」而黃門《送退翁守懷安》亦云：「我懷同門友，勢如曉天星。〔友或作客〕」學者尤多用此。

晁以道言，近見東坡說凡人作文字，須是筆頭上挽得數萬斤起，可以言文字已。餘謂，歐公豈不云「興來筆力千鈞重」。

謝玄暉最以「澄江淨如練」得名，故李白云：「解道『澄江淨如練』，令人卻憶謝玄暉。」山谷詩云：「憑誰說與謝玄暉，莫道『澄江淨如練』。」則其人之優劣，於此亦可以見。

《摭言》載：白樂天在江東，進士多奔往。時張祜負時名，既而徐凝至，二子相矛盾。祜稱其佳句云：「樹影中流見，鐘聲兩岸聞。」凝以為奈無野人「千古長如白練飛，一條界破青山色」？枯愕然不對，於是一座盡傾。其後，東坡云世傳徐凝《瀑布詩》，至為塵陋，又偽作樂天詩稱美此句，有「賽不得」之語，樂天雖涉淺易，豈至是哉？乃作絕句云：「帝遣銀河一派垂，古來惟有謫仙詞。

飛流濺沫知多少，不與徐凝洗惡詩。」餘以為此之相去，何啻九牛一毛也。

韓存中云：「東坡嘗云：人言盧杞是奸邪，我見鄭公但嫵媚，好作一對，請諸人將去作一篇詩。」

崔中云：「山谷稱晏叔原『舞低楊柳樓心月，歌盡桃花扇底風』，定非窮兒家語。」

韓存中云：「東坡作『漁蓑句好真堪畫，柳絮才高不道鹽』，只『不道鹽』與『真堪畫』，自合是一對。」

陳無己云：「山谷最愛舒王『扶輿度陽焰，窈窕一川花』，謂包含數個意。」

韓存中云：「家中有山谷寫詩一紙，乃是『公有胸中五色筆，平生補袞用功深』。此詩本用小杜詩中『五色線』，而卻書云『五色筆』，此真所謂筆誤。」

賀方回初作《青玉案》詞，遂知名，其間有雲「彩筆新題斷腸句」。後山谷有詩云：「少游醉臥古藤下，誰作詩歌送一杯！解道江南斷腸句，只今唯有賀方回。」蓋載《青玉案》事。

東坡作《藏春塢》，有云，「年拋造物甄陶外，春在先生杖屨中」；而秦少游作俞充哀詞乃云「風生使者旌旄上，春在將軍俎豆中」。餘以為依仿太甚。

「陶潛避俗翁，未必能達道。觀其著詩集，頗亦恨枯槁。達生豈是足，默識蓋不早。生子賢與愚，何其系懷抱！」山谷云：「杜子美困窮於三蜀，蓋為不知者詬病，以為拙於生事，又往往譏議宗文宗武失學，故聊托之淵明以解嘲耳。其詩名曰《遣興》，可解也。俗人便為譏病淵明，所謂癡人前不得說夢也。」餘以為安得山谷將工部詩篇如此訓釋，以成一集乎？

「日月老賓送」，山谷詩也；「日月馬上過」，文潛詩也：其工拙有能辯之者。老杜云：「廚人語夜闌。」東坡云：「圖書跌宕悲年老，燈火青熒語夜深。」

山谷云：「兒女燈前語夜深。」餘為當以先後分勝負。

山谷與餘詩云：「百葉緗桃苦惱人。」又云：「欲作短歌憑阿素，丁寧誇與落花風。」其後改「苦惱」作「觸撥」，改「歌」作「章」，改「丁寧」作「緩歌」。餘以為詩不厭多改。

東坡作《百步洪詩》云：「有如兔走鷹隼落，駿馬下注千丈坡。」當在黃時，有人云：「千丈坡豈注馬處？」及還朝，其人云：「惟善走馬，方能注坡。」聞者謂之「注坡」。

山谷有茶詩押腸字韻，和者已數四，而山谷最後有「曲幾團蒲聽煮湯，煎成車聲入羊腸」之句。東坡云：「黃九怎得不窮？」故晁無咎複和云：「車聲出鼎細九盤，如此佳句誰能識！」

文潛先與李公擇輩來餘家作長句，後再同東坡來，坡讀其詩，嘆息云：「此不是吃煙火食人道底言語。」蓋其間有：「漱井消午醉，掃花坐晚涼。眾綠結夏帷，老紅駐春妝。」山谷次韻云：「張侯筆端勢，三秀麗芝房。掃花坐晚吹，妙語亦難忘。」

樂天有詩云：「醉貌如霜葉，雖紅不是春。」東坡有詩云：「兒童誤喜朱顏在，一笑那知是酒紅。」鄭谷云：「衰鬢霜供白，愁顏酒借紅。」老杜云：「發少何勞白，顏衰肯更紅！」無己出此一聯，大為諸公稱賞。

宋景文云：「詩人必自成一家，然後傳不朽。若體規畫圓，准方作矩，終為人之臣僕。」故山谷詩云：「文章最忌隨人後。」又云：「自成一家始逼真。」

誠不易之論。

東坡送江公著云：「忽憶釣台歸洗耳。」又云：「亦念人生行樂耳。」注云「二『耳』義不同」，故得重用。

陳淳，字子真，南昌人也。嘗以詩呈山谷云：「作詩須要開廣，如老杜『日月籠中鳥，乾坤水上萍』之類。」子真云：「淳輩那便到此？」山谷曰：「無亦只是初學詩一門戶也。」

洪龜父有詩云：「琅嚴佛界，薜荔上僧垣。」山谷改云「琅鳴佛屋」。

以謂薜荔是一聲，須要一聲對，琅即一聲也。餘以為然。

龜父云：「朋見張文潛，言魯直《楚詞》誠不可及。晁無咎言，魯直《楚詞》固不可及，而律詩，補之終身不敢近也。」余嘗聞龜父前後詩有「一朝厭蝸角，萬里騎鵬背」一聯，最為妙絕。龜父云：「山谷亦嘆賞此句。」

山谷謂龜父曰：「甥最愛老舅詩中何等篇？」龜父舉「蟻穴或夢封侯王，蜂房各自開戶牖」及「黃塵不解ネ明月，碧樹為我生涼秋」，以為絕類工部。山谷云：「得之。」

古詩云：「公道世間惟白髮，貴人頭上不曾饒。」而元初，多用老成，故東坡有云：「此生自斷天休問，白髮年來漸不公。」陳無己答邢敦夫云：「今代貴人須白髮，挂冠高處不宜彈。」其後秦少游謂李端叔複有「白髮偏於我輩公」

之句，則是白髮有隨時之義。

東坡云：「為我周旋寧作我一句，只是難對。」時王平甫在坐，應聲云：「只消道因郎憔悴卻羞郎。」

秦少游嘗和黃法曹《憶梅花詩》，東坡稱之，故次其韻有「西湖處士骨應槁，只有此街君壓倒」之句。此詩初無妙處，不知坡所愛者何語，和者數四。餘獨愛坡兩句云：「江頭千樹春欲暗，竹外一枝斜更好。」後必有能辯之者。

陳無己作《小放歌行》兩篇，其一云：「春風永巷閉娉婷，長使青樓誤得名。

不惜卷簾通一顧，怕君著眼未分明。」其二云：「當年不嫁惜娉婷，映白施朱作後生。說與旁人須早計，隨宜梳洗莫傾城。」山谷云：「無己他日作語極高古，至於此篇，則顧影徘徊，炫耀太甚。」

荊公有詩云：「端能過我論奇字，亦複令君見異書。」東坡亦云：「未許中郎得異書，且共楊雄說奇字。」陳無己又以「奇字」對「異方」。

東坡題李秀才《醉眠亭》詩云：「君且歸休我欲眠，人言此語出天然。醉中對客眠何害，須信陶潛未若賢。」山谷題無咎《臥陶軒》亦云：「欲眠不遣客，佳處更難忘。」意極相類。

秦少游嘗以真字題「月團新碾瀹花瓷，飲罷呼兒課《楚詞》，風定小軒無落葉，青蟲相對吐秋絲」於邢敦夫扇上。山谷見之，乃於扇背複作小草，題：「黃葉委庭觀九州，小蟲催女獻功裘。金錢滿地無人費，百斛明珠薏苡秋。」皆所自作也。少游後見之云：「逼我太甚。」邢敦夫云：「『掃地燒香閉閣眠，簟紋如水帳如煙。客來夢覺知何處，挂起西窗浪接天。』此東坡詩，嘗題於餘扇，山谷初讀以為是劉夢得所作也。」

陳留市中有一刀鑷工，隨所得為一日費。醉吟於市，負其子以行歌。江端禮以為達者，為作傳，而要無己賦詩。無己詩有「閉門十日雨，凍作飢鳶聲」，大為山谷所愛。山谷後亦擬作，有云：「養性霜刀在，閱人清鏡空。」無以複加。

潘老云：「陳三所謂『學詩如學仙，時至骨自換』，此語為得之。」然餘見山谷有「學詩如學道」之句，陳三所得，豈苗裔耶？〔並同前〕

山谷謂餘言：「吾少年時作《漁父詞》曰：「新婦磯頭眉黛愁，小姑堤畔眼波秋。魚兒錯認月沉鉤。青笠前無限事，綠蓑衣底一時休。斜風細雨轉船頭。』以示坡，坡笑曰：『山谷境界乃於青笠前而已耶？』獨謝師直一讀知吾用意，謂人曰：『此郎能於水容山光、玉肌花貌無異見，是真解脫游戲耳。』」〔《冷齋夜話》〕

舒王詩曰：「紅梨無葉庇華身，黃菊分香委路塵。晚歲蒼官才自保，日高青女尚橫陳。」又云：「木落岡巒因自獻，水歸洲渚得橫陳。」山谷謂餘曰：「自獻、橫陳，見相如賦。荊公不應全用耳。」餘曰：「《首楞經》亦曰：於橫陳時，味如嚼蠟。」

山谷云：「詩意無窮，人之才有限。以有限之才，追無窮之意，雖少陵淵明，不得工也。然不易其意而造其語，謂之換骨法；規模其意而形容之，謂之奪胎法。」

如鄭谷《十日菊》曰：「自緣今日人心別，未必秋香一夜衰。」此意甚佳，而病在氣不長。西漢文章，雄深雅健，其氣長故也。曾子固曰：「詩當使人一覽語盡而意有餘，乃古人用心處。」所以舒王《菊詩》曰：「千花百卉凋零後，始見閒人把一枝。」坡則曰：「萬事到頭都是夢，休休。明日黃花蝶也愁。」李翰林曰「鳥飛不盡暮天碧」，又曰「青天盡處沒孤鴻」，其病如前所論。山谷《登達覽台詩》曰：「瘦藤拄到風煙上，乞與游人眼界開。不知眼界開多少，白鳥去盡青天回。」凡此之類，皆換骨法也。顧況詩曰：「一別二十年，人堪幾回別？」其詩簡緩而立意精確。舒王與故人詩曰：「一日君家把酒杯，六年波浪與塵埃。不知烏石江邊路，到老相尋得幾回！」樂天曰：「臨風杪秋樹，對酒長年身。醉貌如霜葉，雖紅不是春。」東坡南中詩曰：「兒童誤喜朱顏在，一笑那知是酒紅。」

凡此皆奪胎法。唐詩曰：「長因送人處，憶得別家時。」又曰：「舊國別多日，故人無少年。」舒王、東坡用其意作古今不經人道語。王詩曰：「木末北山煙冉冉，草根南澗水泠泠。繰成白雪桑重綠，割盡黃雲稻正青。」坡曰：「桑疇雨過羅紈膩，麥隴風來餅餌香。」如《華嚴經》舉果知因。譬如蓮花，方其吐花而果具蕊中。造語之工，至於舒王東坡山谷盡古今之變。舒王曰：「江月轉空為白晝，嶺雲分暝與黃昏。」「一水護田將綠繞，兩山排闥送青來。」坡《海棠詩》曰：「只恐夜深花睡去，故燒高燭照紅妝。」又曰：「我攜此石歸，袖中有東海。」

山谷曰：「此皆謂之句中眼。」李格非嘗曰：「老杜謂之詩史者，其大過人在誠實耳。」如玉川子《醉歸》詩曰：「昨夜村飲歸，健倒三四五。摩挲青莓苔，莫嗔驚著汝。」舒王用其意作《扇子詩》曰：「玉斧修成寶月圓，月邊仍有女乘鸞。

青冥風露非人世，鬢亂釵橫特地寒。」謝公有「池塘生春草，園柳變鳴禽」，謂之神助。古今文士多稱之。李元膺曰：「此句未有過人處。古人意所至則見於情，詩句蓋寓也。謝公喜惠連，夢中當論情意，不當泥句。」吾弟超然曰：「陳叔寶絕無肺腸，詩語有警絕者，如：『午醉醒來晚，無人夢自驚。夕陽如有意，長傍小窗明。』王摩詰山中小詩曰：『荊溪白石出，天寒紅葉稀。山路原無雨。空翠濕人衣。』舒王百家衣體曰：『相看不忍發，慘淡暮潮平。欲別更攜手，月明洲渚生。』此得天趣。」問曰：「何以識其天趣？」曰：「能知蕭何所以識韓信，則天趣可解。」餘竟不能詰。

東坡曰：「淵明詩初看若散緩，熟讀有奇趣。如曰：『日莫巾柴車，路暗光已夕。歸人望煙火，稚子候簷隙。』又曰：『藹藹遠人村，依依墟里煙。犬吠深巷中，雞鳴桑樹顛。』才高意遠，造語精到如此。」如曰：「一千里色中秋月，十萬軍聲半夜潮。」「蝴蝶夢中家萬里，子規枝上月三更。」「深秋簾幕千家雨，落日樓台一笛風。」皆寒乞相，初如秀整，熟視無神氣，以字露故也。東坡則曰：「山中老宿依然在，案上《楞嚴》已不看。」細味之，無齟齬態，對甚的而字不露，得淵明遺意耳。對句法，人不過以事以意出處備具謂之妙。荊公曰：「平昔離愁寬帶眼，迄今歸思滿琴心。」又曰：「欲寄荒寒無善畫，賴傳悲壯有能琴。」

不若東坡特奇，如曰：「見說騎鯨游汗漫，亦曾捫虱話酸辛。」又曰：「龍驤萬斛不敢過，漁舟一葉從掀舞。」以鯨為虱對，龍驤為漁舟對，大小氣焰之不等，其意若玩世，謂之秀傑之氣，終不可沒。夫富貴中不得言貧賤事，少壯中不得言衰老，康強不得言疾病死亡，或犯之，謂之詩讖。是大不然。詩者妙觀逸想，豈限繩墨哉！王維作雪中畫芭蕉，詩眼見已知其神情，意寓於物，俗則譏其不知寒暑。荊公方大拜，忽書其壁曰：「霜筠雪竹鐘山寺，投老歸歟寄此生。」東坡詩曰：「平生萬事足，所欠惟一死。」豈可與俗論！余作詩曰：「東坡醉墨浩琳琅，千首空餘萬丈光。雪裏芭蕉失寒暑，眼中騏驥略玄黃。」句法欲老健有英氣，當間用方言為妙。奇男子行人群中，自然有穎脫不可干犯之韻。老杜《八仙詩》序李太白曰「天子呼來不上船」，船，方言也，所謂襟紐是已。「家家養烏鬼，頓頓食黃魚。」川峽路民多供事烏蠻鬼，以臨江故頓頓食黃魚耳。俗人不解，便作養畜字讀，遂使沈存中自差以烏鬼為鸕鶿也。

詩云：「夜闌更秉燭，相對如夢寐。」更互秉燭照之恐是夢也。作更字讀，則失意甚矣。山谷每用之，所謂「一霎社公雨，數番花信風」是也。江左風流久已零落，士大夫人品不高，故音韻絕滅。東晉韻人勝士，無出謝安石之右，煙霏空翠間，乃攜娉婷登之。與夫雪夜訪山陰故人興盡而反，下馬據胡床三弄而去者異矣。詩有句含蓄者，老杜曰：「勛業頻看鏡，行藏獨倚樓。」鄭雲叟曰：「相看臨遠水，獨自上孤舟。」是也。有意含蓄者，如《宮詞》曰：「銀燭秋光冷畫屏，輕羅小扇撲流螢。天街夜色涼如水，臥看牽牛織女星。」又嘲人詩曰：「怪來妝閣閉，朝下不相迎。總向春園裡，花間笑語聲。」是也。有句意俱含蓄者，如《九日》詩曰：「明年此會知誰健，醉把茱萸仔細看。」《宮怨》曰：「玉容不及寒鴉色，猶帶昭陽日影來。」是也。〔並同前〕

田承君云：「王居卿在揚州，同孫巨源、蘇子瞻適相會。居卿置酒曰：『「疏影橫斜水清淺，暗香浮動月黃昏」，此林和靖《梅花詩》，然而為詠杏與桃李皆可。』東坡曰：『可則可，但恐杏李花不敢承當。』一座大笑。」〔《王直方詩話》〕

●卷十·雅什門上

王安國平甫作詩多使酒樓。語宋次道曰：「楊文公詩有酒樓：『江南堤柳拂人頭，李白題詩遍酒樓。』錢昭度亦有一酒樓：『長憶錢塘江上望，酒樓人散雨千絲。』今子詩有幾酒樓？」次道曰：「吾詩有二酒樓：《九江琵琶亭》云：『夜泊潯陽宿酒樓，琵琶亭畔荻花秋。雲沉鳥沒事已往，月白風清江自流。』又《送客西陵》云：『若耶溪畔醉秋風，獵獵船旗照水紅。後夜錢塘酒樓上，夢魂應繞浙江東。』」〔《青箱雜記》〕

西方琥，東州人，鄭毅夫榜登第。期集處，告毅夫曰：「榜中琥最少年，乞作探花郎。」毅夫云：「已差二人。」琥曰：「此無定員，添一員何損？」公吏曰：「前日琥第三甲，合出鋪地錢二十緡，若作職事，則不出錢。」琥曰：「願出錢。」毅夫從其請。琥已受符，不出緡錢，毅夫切責之，而倍其罰。琥白毅夫曰：「晚進未嘗工詩，願狀元先為之，以為楷式。」毅夫曰：「綠袍不怕露痕濕，直入鬧花深處來。」他日複見毅夫曰：「一見雅詩，不敢下筆，翌日當再進詩，願公代之。」毅夫複云：「朝來已與碧桃約，留住春風不放歸。」聞者嘆服。

〔《翰府名談》〕

成都慈光寺尼《乘舟夜行》一篇亦佳，云：「水色連天色，風聲益浪聲。旅人歸思苦，漁父夢魂驚。舉棹雲先到，移舟月遂行。旅吟詩句罷，猶自遠山橫。」

〔《鑒戒錄》卷十〕

京師曹氏，家藏《阮步兵詩》一卷，唐人所書，與世所傳多異，有數十首集中所無。其一篇云：「放心懷寸陰，羲和將欲冥。揮袂撫長劍，仰觀浮雲行。雲間有立鵠，抗首揚哀聲。一飛衝青天，強世不再鳴。安與鶉徒，翩翩戲中庭。」

又云：「嘉木不成蹊，東園損桃李。秋風吹飛雀，零落從此始。繁華有憔悴，堂上生荊杞。驅馬舍之去，去上西山址。一身不自保，況複戀妻子。零霜被野草，歲暮亦云已。」詩語皆類此，非後人明矣。孔宗翰亦有本，與此多同。〔《詩史》〕

海州東海縣臨海懸崖上，有隋王謨摩崖題名並詩，字方數寸，詩云：「因巡來到此，矚海看波流。自茲一度往，何日更回眸。」孫巨源云：「此詩工夫不少。」

刻之石。

吳人方子通作《古柏詩》云：「四邊喬木盡兒孫，曾見吳宮幾度春。若使當時成大廈，也應隨例作埃塵。」又作《灩堆詩》：「湍流怪石礙通津，一一操舟若有神。自是世間無妙手，古來何事不由人！」舒王見而奇之。〔《雲齋廣錄》〕

舒王得請金陵，寓定力院，題一絕於壁間云：「溪北溪南水暗通，隔溪遙見夕陽春。思量諸葛成何事，只合終身作臥龍。」

天聖中，禮部郎中孫冕記三英詩：劉元載妻、詹茂光妻、趙晟之母《早梅寄遠惜別》三詩。劉妻哀子無立，詹妻留夫侍母病，趙母懼子遠游。孫公愛其才以取之。《早梅詩》云：「南枝向暖北枝寒，一種春風有兩般。憑仗高樓莫吹笛，大家留取倚闌幹。」《寄遠詩》云：「錦江江上探春回，消盡寒冰落盡梅。爭得兒夫似春色，一年一度一歸來？」《惜別詩》云：「暖有花枝冷有冰，惟人沒後卻無憑。預愁離別苦相對，挑盡漁陽一夜燈。」〔《金華瀛洲集》又《摭遺》記《梅花詩》是女仙題蜀州江梅閣〕

王元字文元，桂林人，苦吟風月，終於貧病。妻黃氏，共持雅操，每遇得句，中夜必先起然燭，供具紙筆，元甚重之。有《聽琴詩》曰：「拂琴開素匣，何事獨顰眉！古調俗不樂，正聲公自知。寒泉出澗澀，老檜倚風悲。縱有來聽者，誰堪繼子期？」好事者畫為圖。〔《郡閣雅談》〕

僧虛中，宜春人，游瀟湘山，與齊己、顏棲蟾為詩友，住湘江西宗成寺。潭州馬氏子希振侍中，好事，每出，即延納於書閣中，好燒柴火，煙昏彩翠。去後複節《題馬侍中池亭》云：「嘉魚在深處，幽鳥立多時。」集首《寄華山司空圖侍郎》云：「門徑放莎垂，往來投刺希。有時開御札，特地挂朝衣。嶽信僧傳去，天香鶴帶歸。他時周召作，無複更衰微。」司空侍郎有詩言懷云：「十年華嶽峰前住，只得虛中一首詩。」〔同前〕

唐大清宮使翰林學士錢起，多作佳篇。人收起詩不過百首。有錢蒙仲得《江行無題》一百絕，皆人家藏本所無。有云：「霽雲疏有葉，雨浪細無聲。穩放扁舟去，江天自有程。」又：「憔悴異靈均，非讒作逐臣。如逢漁父問，未是獨醒人。」又：「煙渚複煙渚，畫屏還畫屏。引惹天末去，數點暮山青。」又：「堤壞漏江水，地拗成野塘。晚荷從不折，留取作秋香。」〔《詩史》〕

權常侍《題山寺》曰：「萬葉風聲利，一山秋氣寒。曉霜浮碧瓦，薄日度朱欄。」又：「得即高歌失即休，多悲多恨漫悠悠。今朝有酒今朝醉，明日愁來明日愁。」

王駕，大順中擢第，為禮部員外郎，棄官，號守素先生。與司空圖鄭谷為詩友，所為詩少傳者。《晴景》一篇最佳，云：「雨前不見花間葉，雨後全無葉底花。蜂蝶飛來過牆去，應疑春色在鄰家。」

柳彥塗《塞上》云：「鳴直上幾千尺，天靜無風聲更幹。碧眼胡兒三百騎，盡提金勒向雲看。」都下好事者畫為圖。

歌陽文忠公酷愛鮑溶詩，《山中寒思》一篇最佳，云：「山深多悲風，敗葉與秫齊。門徑非世路，何人念窮棲，哀風破山起，夕雪誤鳴雞。巢鳥侵旦出，飢猿無聲啼。晨興動煙火，開雲伐冰溪。老木寒更瘦，陰雲晴亦低。我負自力求，顏色常低迷。時想靈台下，游子正淒淒。」文忠晚得，恨見之遲。今人少愛溶詩者。

閩人謝伯初，字景山，天聖景之間以詩知名。餘謫夷陵，景山為許州法曹，以長韻見寄，頗多佳句，有云：「長官衫色江波綠，學士文華蜀錦張。」余答曰：「參軍春思亂如云，白髮題詩愁送春。」蓋景山有「多情未老頭先白，野思到春如亂雲」之句，故餘以此戲之。景山詩頗多，如「自種黃花添野景，旋移高竹聽秋聲」；「園林換葉梅初熟，池館無人燕學飛」：皆無愧唐賢。仕宦不偶，終以困窮而卒。其詩今已不見於世，其家亦流落不知所在。其寄餘詩，迨今三十五年矣，餘猶能誦之。蓋其人不幸既可哀，其詩淪棄亦可惜，因錄於此云：「江流無險似瞿塘，滿峽猿聲斷旅腸。萬里可堪人謫宦？經年應合鬢成霜。長官衫色江波綠，學士文華蜀錦張。異域化為儒雅俗，遠民爭識校讎郎。才如夢得多為累，情似安仁久悼亡。下國難留金馬客，新詩傳與竹枝娘。典辭縣待修青史，諫草當留集皂囊。莫為明時輕譴謫，便將纓足濯滄浪。」〔《歐陽公詩話》〕

鄭相肇牧廬州，日以詩酒為娛。《題郡齋》曰：「九衢塵裏一書生，多幸逢時擁旆旌。醉裏眼開金使字，紫旗風動耀昆明。」後代者薛沆郎中到郡，《題藏舟浦花》一聯云：「也知別有風光主，蓓蕾枝枝似去年。」又《別後寄席中三蘭》〔三人名中並曰蘭〕：「淮淝兩水不相通，隔岸臨流望向東。千顆淚珠無寄處，一時彈與渡前風。」鄭多佳句，如「凍瓶粘柱礎，宿火陷爐灰」，人皆稱之。

〔《南部新書》〕

廖凝字熙績，善吟諷，有學行，隱居南嶽三年。江南受偽官為彭澤令，遷連州刺史，與升州李建勛為詩友相善，有集，蓋見行於世。詠《中秋月》與《聞蟬》為絕唱。《中秋月》云：「九十日秋色，今宵已半分。孤光吞列宿，四面絕微雲。

眾木排疏影，寒流疊細紋。遙遙望丹桂，心緒正紛紛。」〔《聞蟬》〕云：「一聲初應候，萬木已西風。偏感異鄉客，先於離塞鴻。日斜金穀靜，雨過石城空。

此處不堪聽，蕭條千古同。」凝居南嶽，韋鼎有詩贈曰：「居與白雲鄰，生涯久忍貧。姓名高雅道，寰海許何人！嶽氣秋來早，亭寒果落新。幾回吟石畔，孤鶴自相親。」初宰彭澤，有句云：「風清竹閣留僧宿，雨濕莎庭放吏衙。」解印有句云：「五斗徒勞謾折腰，三年兩鬢為誰焦？今朝官滿重歸去，還挈來時舊酒瓢。」

江左學詩者，競造其門。

劉昭禹字休明，婺州人。少師林寬，為詩刻苦，不憚風雪。詩云：「句向夜深得，心從天外歸。」言不虛耳。《懷蕭山隱者》云：「先生入太華，杳杳絕良音。秋夢有時見，孤雲無處尋。神清峰頂立，衣冷瀑邊吟。應笑幹名者，六街塵土深。」嘗與人論詩曰：「五言如四十個賢人，亂著一字，屠沽輩也。覓句者若掘得玉匣，有底有蓋，但精求，必得其寶。」在湖南，累為宰，卒於桂府幕。有詩行於世。〔《郡閣雅談》〕

廖融字元素，隱於衡山，與逸人任鵠、王正己、凌蟾、王元皆一時名士，為詩相善。湘守楊徽之代歸闕，枉道出南嶽，宿融山齋，留詩曰：「清和春尚在，歡醉日何長！谷鳥隨柯轉，庭花奪酒香。初晴岩翠滴，向晚樹陰涼。別有堪吟處，相留宿草堂。」融《贈天台逸人》云：「移檜托禪子，攜家上赤城。拂琴天籟寂，欹枕海濤生。雪白寒峰晚，鳥歌春穀晴。又聞求桂楫，載月十洲行。」又《題寺古檜》云：「何人見植初，老對梵王居。山鬼暗棲托，樵夫難破除。聲高秋漢迥，影倒月潭虛。盡日無僧繞，清風長有餘。」《夢仙謠》云：「琪木扶疏系闢邪，麻姑夜宴紫皇家。銀河旌節搖波影，珠閣笙簫吸月華。翠鳳引游三島路，赤龍齊別五雲車。星稀猶倚虹橋立，擬就張騫搭漢槎。」《退宮妓》云：「神仙風格本難儔，曾從前皇翠輦游。紅躑躅繁金殿暖，碧芙蓉笑水宮秋。寶車鈿剝陰塵覆，錦帳香消畫燭幽。一旦色衰歸故里，月明猶夢按《梁州》。」左司諫張觀過衡山，留詩曰：「未向漆園為傲吏，定應明代作徵君。家傳奕世無金玉，樂道經年有《典墳》。帶雨小舟橫別澗，隔花幽犬吠深雲。到頭終為蒼生起，休戀耕煙楚水。」融卒，刺史何承矩葬之，進士鄭鉉表其墓。〔《雅言雜載》〕

劉相公鄴，因白令公維持，方入翰苑，仍賜及第，為同列所輕。因作詩曰：「曾是江波垂釣人，自憐深厭九衢塵。浮生漸老年隨水，往事曾聞淚滿巾。已覺遠天秋色動，不堪閒夜雨聲頻。多慚不是相如筆，虛直金鑾接侍臣。」《待漏院吟》曰：「玉堂簾外燭遲遲，明月初沉契勘時。閒聽景陽鐘盡處，兩鶯飛上萬年枝。」才調清高，終秉鈞衡。〔盧瑰《抒情》〕

薛尚書釗，為河東從事，乞假歸寧，《題侯館》曰：「僕帶雕弓馬似飛，老萊衣上著戎衣。郵亭不暇吟山水，塞外經年皆未歸。」後鎮徐州，《詠柳》曰：「高出軍營遠映橋，曾逢兵火一時燒。風流性在終難挫，暖日還生萬萬條。」又有雅句：』坐久僕頭出，語多僧齒寒。」〔《南部新書》〕

吳門陸暢郎中嘗和人《雪詩》，落句曰：「天人寧底巧，剪水作花飛。」又《山齋玩月》云：「野性平生惟好月，新晴半夜睹嬋娟。起來自擘書窗破，恰漏清光落枕前。」後因云安出降，百僚舉暢為儐相，奉詔作《催妝詩》云：「雲安公主貴，出降五侯家。天母看調粉，日兄憐賜花。催鋪百子帳，待障七香車。借問妝成未？東方欲曉霞。」〔《古今詩話》〕

潘浪《歸錢塘》云：「久客見華發，孤棹桐廬歸。新月無朗照，落日有餘輝。

漁浦風水急，龍山煙火微。時聞沙上雁，一一皆南飛。」人謂不減劉長卿。〔同前〕

韋承貽，咸通中策試夜潛紀長句於都堂南壁，云：「褒衣博帶滿塵埃，獨上都堂納卷回。蓬巷幾時聞吉語，棘籬何日卻重來。三條燭盡鐘初動，七轉丹成鼎未開。殘月漸低人擾擾，不知誰是謫仙才。」又云：「白蓮千朵照廊明，一片升平雅韻聲。才唱第三條燭盡，南宮風月畫難成。」〔同前〕

徐休雅，長沙人，因馬希範夜宴迎四儀夫人，賦詩云：「雲路半開千里月，洞門斜掩一天春。」又作《宮詞》云：「內人曉起怯春寒，輕揭珠簾看牡丹。一把柳絲收不得，和風搭在玉欄幹。」曾獻《家宴堂十首》，時稱冠絕。〔《郡閣雅談》〕

文宗詔禮部侍郎高鍇作貢舉，試《霓裳羽衣曲詩》，時宗子李肱詩最佳，詩曰：「開元太平時，萬國賀豐歲。梨園獻舊曲，玉座流新制。鳳管遞參差，霞衣競搖曳。宴罷水殿空，輦餘芳草細。蓬壺事已久，仙樂功無替。詎肯聽餘音，聖明知善繼。」

撫州蔡牧嘗作《責四皓詩》云：「秦末家家思逐鹿，商山四皓獨忘機。如何鬢髮霜相似，更出山來定是非？」及假節交邕，道經湖口，零陵太守鄭史，同年也，遠以酒樂相迎。坐有瓊枝者，守之所愛，奪之而去。泊《中興頃》下，人黽人免不前久之。到邕，禦制失律，伏法。湘川權厝，二子延近，終喪而逝。論者謂妄責四皓而欲買山於浯溪之間，不徒言哉！詩曰：「停橈積水中，舉目孤鴻外。

借問浯溪人，誰家有山賣？」〔《雲溪友議》〕

舉子尉遲正，梗概士也。獻詩於右坐李林甫，有《暮行潼關》云：「明月飛出海，黃河流上天。」《觀內人樓上踏歌》云：「芙蓉初出水，桃李忽無言。」

《塞上曲》云：「夜夜月為青塚鏡，年年雪作黑山花。」右坐鑒此句云：「得非才子乎？」〔《雲溪友議》卷中〕

徐安正侍郎，久居中書堂，參李右丞之論。恐罪累，乃隱衡山，為東林掇菜行者。李北海邕，游岳，過寺，觀其題詩處，曰：「不知徐公乃在此！」握手言曰：「朝列於公，論已息矣。」遂解布褐而釋以簪裳，謂徐曰：「曾吟《峴山詩》曰：『峴山思駐馬，漢水憶回舟。』又云：『暮雨船猶濕，春風帆正開。』」徐曰：「暗啞之日，嘗亦默誦之。」遂同載歸長沙。〔《雲溪友議》卷中〕

貞元五年置中和節，德宗制詩，朝臣奉和，詔寫本賜戴叔倫於容州，天下美之。詩云：「中和變梅柳，萬匯生春光。中和紀月令，方與天地長。耽樂豈不尚，懿茲時景良。庶遂亭育恩，同致寰海康。君臣永終始，交泰符陰陽。曲沼水新碧，華池桃稍芳。勝賞信多歡，戒之在無荒。」〔《廣卓異記》〕

唐黃損，龍德二年登進士第，喜作詩吟。《讀史》云：「逐鹿走紅塵，炎炎火德新。家肥生孝子，國霸有謀臣。帝道雲龍合，民心草木春。須知煙閣上，一半老儒真。」〔《雅言雜載》〕

李洞，唐諸王孫。游西川，慕浪仙為詩，作銅像其儀，事之如神。為《終南詩》二十韻，有「殘陽高照蜀，敗葉遠浮涇」。複曰：「砍竹煙嵐凍，偷湫雨雹腥。遠看丹鳳闕，冷射五侯廳。」全篇皆絕唱。又《贈司空侍郎》云：「馬飢餐落葉，鶴病曬殘陽。」又曰：「卷箔青溪月，敲松紫閣書。」〔《送僧》〕云：「越講迎騎象，蕃齋懺射雕。」《贈高僕射》云：「征南破虜漢功臣，提劍歸來萬里身。閒傍凌煙金柱看，形容消瘦老於真。」《送人歸日本》云：「島嶼分諸國，星河共一天。」但誚其僻澀而不知貴其奇峭。惟吳子華深知之。子華才力浩大，八面受敵。以百篇示洞，洞曰：「大兄所示百篇中有一聯絕唱。《新亭》曰：『暖漾魚遺子，晴游鹿引魔。』」子華不怨所鄙而喜其所許。洞三榜裴公，第二榜策夜簾獻曰：「公道此時如不得，昭陵慟哭一生休。」尋卒於蜀。裴公無子，人謂屈洞所致。〔《摭言》〕

周賀少從浮屠，法名清鑒，遇姚合而返初。與賈島無可齊名。島《哭柏岩禪師》曰：「苔覆石床新，師曾占幾春？寫留行道影，焚卻坐禪身。塔院關松雪，房廊露隙塵。自憐雙淚下，不是解空人。」賀詩曰：「林徑西風急，松枝講妙餘。

凍須亡夜剃，遺偈病時書。地燥焚身後，堂空著影初。此時頻下淚，曾省到吾廬。」

〔同前〕

孟賓於《蟠溪懷古》云：「良哉呂尚父，深隱始歸周。釣石千年在，春風一水流。松根盤蘚石，花影臥沙鷗。誰更懷《韜》術？追思古渡頭。」又《懷連上舊居》云：「閒思連上景難齊，樹繞仙鄉路繞溪。明月夜舟漁父唱，春風平野鷓鴣啼。城邊寄信歸雲外，花下傾杯到日西。更憶海陽垂釣侶，昔年相遇草萋萋。」

〔《雅言系述》〕

曹鄴字業之，桂林人，為《四怨三愁五情》詩。其《怨》云：「庭花已結子，岩花猶弄色。誰令生處遠，用盡春工力！」其《愁》云：「別家鬢未生，到城須似發。朝朝臨水望，灞水不入越。」其《情》云：「空城野雀飢，咬咬複飛飛。

忽見官倉粟，官倉無空時。」為舍人韋愨所知。力薦於主司，乃中第。看榜日，謝主司云：「一辭桂岩猿，九泣都門月。年年孟春至，看花不如雪。」《杏園宴上呈同年》云：「賢路非在天，十年行不至。一旦公道開，青雲在平地。」又云：「故衣未及換，尚有去年淚。」又云：「永持共濟心，莫起胡越意。」

劉章字克明，江左人，事湖南馬氏。有《蒲鞋詩》云：「吳江浪浸白蒲春，越女初挑一樣新。才自繡窗離玉揩，使隨羅襪上香塵。石榴裙下從容久，玳瑁筵前整頓頻。今日高樓鴛瓦上，不知拋擲是何人。」

黃損，連山人。作《公子行》云：「春草綠綿綿，驕驂驟暖煙。微風飄樂韻，半日醉花邊。打鵲拋金彈，招人舉玉鞭。田翁與蠶婦，平地看神仙。」又《出山吟》云：「來書初出白雲扃，乍躡秋風馬足輕。遠近留連分嶽色，別離嗚咽亂泉聲。休將巢許爭喧雜，自共伊皋論太平。昨夜細看雲色裏，進賢星座甚分明。」

〔並同前〕

●卷十一·雅什門下

張瀛，碧之子也，事廣南劉氏，官至曹郎。嘗為歌贈琴棋僧，同列見之，曰：「非其父不生其子。」詩云：「我嘗聽師法一說，波上蓮花水中月。不垢不淨是色空，無法無空亦無滅。我嘗聽師禪一觀，浪溢鰲頭蟾魄滿。河沙世界盡空空，一寸寒灰冷燈畔。我又聽師琴一撫，長松喚住秋山雨。弦中雅弄若鏗金，指下寒泉流太古。我又聽師棋一著，山頂坐沉紅日腳。阿誰稱是國手人，羅浮道士賭卻鶴，輸卻藥。法懷斟下紅霞丹，束手不敢爭頭角。」〔《雅言系述》〕

翁宏字大舉，桂嶺人，常寓居韶賀間，不仕進，能詩。《宮詞》云：「又是春殘也，如何出翠帷？落花人獨立，微雨燕雙飛。寓目魂將斷，經年夢亦非。那堪向秋夕，蕭颯暮蟾輝。」《秋風曲》云：「又是秋殘也，無聊意若何！客程江外遠，歸思夜深多。峴首飛黃葉，湘湄走白波。仍聞漢都護，今歲合休戈。」

《塞上曲》云：「風高弓力大，霜重角聲幹。」《海中山》云：「客帆來異域，別島落蟠桃。」《中秋月》云：「寒清萬國土，冷斗四維根。」《曉月》云：「漏光殘井甕，缺影背山椒。」《送人下峽》云：「萬木殘秋里，孤舟半夜猿。」

《南越行》云：「因尋買珠客，誤入射猿家。」《細雨》云：「何處殘春夜，和花落古官。」《途中逢故人》云：「孤舟半夜雨，上國十年心。」開寶中，衡山處士廖融南游，宏有詩云：「病臥瘴雲間，莓苔漬竹關。孤吟牛渚月，老憶洞庭山。壯志潛消盡，淳風竟未還。今朝忽相遇，執手一開顏。」宏以百篇示融，融謝宏云：「高奇一百篇，見造化工全。積思游滄海，冥搜入洞天。神珠迷罔象，瑞玉匪雕鐫。休嘆不得力，《離騷》千古傳。」王元懷云：「獨夜思君切，無人知此情。滄洲歸未得，華髮別來生。孤館木初落，高空月正明。遠書多隔歲，猶念沒前程。」皆佳句也。

張子明，攸縣人，居鳳巢山。有詩名，《孤雁》一篇最佳，云：「只影翩翩過碧湘，旁池鴛鷺下銀塘。雖逢夜雨迷深浦，終向晴天著舊行。憶伴幾回思片月，蛻翎多為系繁霜。江南塞北俱關念，兩地歸飛似故鄉。」

路洵美，唐相岩之玄孫，有《夜坐詩》云：「簾卷竹軒清，四鄰無語聲。漏從吟裏轉，月自坐來明。草木露華濕，衣裳寒氣生。難逢知鑒者，空悅此時情。」

競傳於湖南。

伍彬，邳陽人，初事馬氏，王師下湖湘，授官為安邑簿，秩滿歸隱。《題全義分水嶺》云：「前賢功及物，禹後杳難儔。不及古今色，平分南北流。寒衝山影岸，清繞荻花洲。盡是朝宗去，潺早晚休。」《夏日喜雨》云：「稚子出看莎徑沒，漁翁來報竹橋流。」《辭解牧》云：「蹤跡未辭鴛鷺客，夢魂先到鷓鴣村。」泊居隱，廖融書其屋曰：「圓塘綠水平，魚躍紫蓴生。要路貧無力，深村老退耕。犢隨原草遠，蛙傍塹籬鳴。撥棹茶川去，初逢穀雨睛。」路振贈詩云：「考終秋鬢白，歸隱舊峰前。庭樹鳥頻啄，山房人尚眠。寒岩落桂子，野水過茶煙。已絕勞生念，虔心向竺乾。」

王元字文元，桂林人。有《登祝融峰》詩云：「草疊到孤頂，身齊高鳥翔。

勢疑撞翼軫，翠欲滴瀟湘。雲濕幽崖滑，風梳古木香。晴空聊縱目，杳杳極窮荒。」

又《聽琴》云：「拂塵開素匣，有客獨傷時。〔《郡閣雅談》記第二句「何事獨顰眉」〕。古調俗不樂，正聲君自知。寒泉出澗澀，老檜倚風悲。縱有來聽者，誰堪繼子期？」《題鄧真人遺址》云：「三千功滿輕升去，留得山前舊隱基。但見白雲長掩映，不知浮世幾興衰！松梢風觸霓旌動，棕葉霜沾鶴翅垂。近代無人尋異事，野泉噴月寫秋池。」與廖融為詩友，贈之云：「伴行唯瘦鶴，尋寺入深雲。」終於長沙。

李韶，郴州人，苦吟固窮。《題司空山觀》云：「梁代真人上紫微，水盤山腳五雲飛。杉松老盡無消息，猶得千年一度歸。」識者謂韶必無名，果如其言。

王元有詩悼之云：「韶也命何奇！生前與世違。貧棲古梵剎，終著舊麻衣。雅句僧抄遍，孤墳客吊稀。故園今孰在，應見夢中歸。」

陸蟾，不知何許人，居攸縣司空山。《聞子規》云：「後夜入清明，游人何處聽！花殘斑竹廟，雨歇峴山亭。樹罅月欲落，窗間酒正醒。眾禽方在夢，誰念爾勞形！」

王操字正美，江左人。太平興國上《南郊賦》，授太子洗馬。奉使隴右，至石濠驛，作《黃葵詩》於壁云：「昔年南國看黃葵，雲鬢金釵向後垂。今日林容籬落下，秋風寂寞兩三枝。」李相國，自延安入覲，見詩愛之，後《贈相國》云：「袖中諫草朝天去，頭上宮花侍宴歸。」《贈劉將軍》云：「三十懸鉤事聖朝，功名常愛霍嫖姚。錦衣香重花垂足，玉帶光寒雪繞腰。秣馬暖思秦地草，弦弓秋憶雁門雕。清時閒卻英雄興，醉聽笙歌擲酒瓢。」《寒食》云：「馬搖金勒嘶村墅，人搶花球落野田。」《夜宴》云：「彩箋分卷碧雲薄，蠟燭對燒紅淚乾。」

〔同前〕

卞震，蜀人，嘗吟《即事》云：「雨壁長秋菌，風枝落病蟬。」又云：「老筇手耆瘦影，寒木憑吟身。」《春日偶題》云：「詩債到春無處避，離愁因醉暫時無。」《即事》云：「茶香解睡磨鐺煮，山色牽懷著屐登。」〔並同前〕

郭功父方與荊公坐。有一人展刺，雲詩人龍太初。功父勃然曰：「相公前敢稱詩人，其不識去就如此。」荊公曰：「且請來相見。」既坐，功父曰：「賢道能作詩，能為我賦乎？」太初曰：「甚好。」功父曰：「只從相公請個詩題。」

時方有一老兵以沙擦銅器。荊公曰：「可作《沙詩》。」太初不頃刻間誦曰：「茫茫黃出塞，漠漠白鋪汀。鳥去風平篆，潮回日射星。」功父閣筆，太初緣此名聞東南。餘後於喬希聖家見太初詩一軸，皆不及前所作。〔《王直方詩話》〕

東坡作彭門守時，過齊州李公擇，中秋席上作一絕云：「暮雲收盡溢清寒，銀漢無聲轉玉盤。此生此夜不長好，明月明年何處看？」其後，山谷在黔南，令以《小秦王》歌之。

韓持國《酴醵》一絕云：「平生為愛此香濃，仰面常迎落絮風。每到春歸有遺恨，典刑猶在酒杯中。」

詩云：「春陰垂野草青青，時有幽花一樹明。晚泊孤舟古祠下，滿川風雨看潮生。」此蘇子美詩也。〔《雙同集》並同前〕

賀方回題一絕於定林，云：「破冰泉脈漱籬根，壞衲遙疑挂樹猿。蠟屐舊痕尋不見，東風先為我開門。」舒王見之，大稱賞，緣此知名。

詩云：「欲挂衣冠神武門，先尋水竹渭南村。卻將舊斬樓蘭劍，買取黃牛教子孫。」不知何人作。

石曼卿以書名世，然愈大愈妙，嘗書三佛名，最為雄俊。張文潛有詩云：「煌煌三佛名，榜鐵金石鈕。開張宮室上，渾質山嶽厚。井水駭龍吟，蟻封觀驥驟。」餘愛能道其妙處。

詩曰：「蛟室圍青草，龍堆隱白沙。護江盤古木，迎棹舞神鴉。破浪南風正，收帆畏日斜。雲山千萬疊，何處上仙槎！」此老杜《過洞庭詩》也。李希聲云：「得之於江心一小石刻。」「人生燭上花，火滅巧妍盡。春風饒樹頭，日與化工進。只知雨露貪，不聞零落近。昔我飛骨時，慘見當塗墳。青松靄朝霞，縹緲山下村。既死明月魄，無複玻璃魂。念此一脫灑，長嘯登昆崙。醉著鸞鳳衣，星斗俯可捫。」又曰：「朝披夢澤雲，笠釣青茫茫。尋緣得雙鯉，中有《三元章》。

篆字若丹蛇，繞勢如飛翔。歸來問天老，奧義不可量。金刃割青紫，靈文爛煌煌。

咽服十二環，奄有仙人房。暮跨紫鱗去，海氣侵肌涼。龍子善變化，化作梅花妝。

贈我疊疊珠，靡靡明月光。勸我穿絡縷，系作裾間。揖予以詞去，談笑聞餘香。」

元八年，東坡帥定武，李方叔、王仲弓別於惠濟，出示南嶽典寶東華李真人象，又出此二詩曰：「此李真人作也。近有人於江上遇之，得此，云即李太白也。」

〔並同前〕

楊大年、錢文僖、晏元獻、劉子儀以文章立朝，為詩皆宗李義山，號「西昆體」。後進效之，多竊取義山語。御嘗賜百官宴，優人有裝為義山者，衣服敗裂，告人曰：「為諸館職ㄎ扯至此。」聞者大噱。然大年《漢武詩》云：「力通青海求龍種，死諱文成食馬肝。待詔先生齒編貝，忍令乞米向長安！」義山不能過。

〔《古今詩話》〕

王貞白，唐末大播詩名，嘗作《御溝詩〗云：「一派禦溝水，綠槐相蔭青。

此波涵帝澤，無處濯塵纓。鳥道來雖險，龍池到自平。朝宗心本切，願向急流傾。」

示貫休，休曰：「剩一字。」貞白揚袂而去。休曰：「此公思敏。」書一中字於掌。逡巡，貞白回曰：「此中涵帝澤。」休以掌中示之，不異所改。〔《青瑣後集》〕

史青，零陵人。其先名籍秦隨。幼而聰敏，博聞強記。開元初，上上表自薦：「臣聞曹子建七步成章，臣愚以為七步太多。若賜召試，五步之內，可塞明詔。」

明皇試以「除夜上元觀燈竹火籠」等詩，惟《除夜》最佳，云：「今歲今宵盡，明年明日催。寒隨一夜去，春逐五更來。氣色空中改，容顏暗裡摧。風光人不覺，已入後園梅。」〔《唐宋詩》以為王湮作〕。明皇稱賞，授左監門衛將軍。

〔《零陵總記》〕

僧乾康，零陵人。齊己在長沙，居湘西道林寺，乾康往謁之。齊已知其為人，使謂曰：「我師門仞，非詩人不游。大德來非詩人耶？請為一絕，以代門刺。」

乾康詩曰：」隔岸紅塵忙似火，當軒青嶂冷如冰。烹茶童子休相問，報道門前是衲僧。」齊己大喜，日與款接。及別，以詩送之。乾康有《經方干舊居詩》云：「鏡湖中有月，處士後無人。┒筍抽高節，鱸魚躍老鱗。」為齊己所稱。乾德中，左補闕王伸知永州，康捧詩見，伸睹其老醜，曰：「豈有狀貌如此，能為詩乎？

宜試之。」時積雪方消，命為詩。康曰：「六出奇花已住開，郡城相次見樓台。

時人莫把和泥看，一片飛從天上來。」伸驚曰：「其旨不淺，吾豈可以貌相人也？」

待以殊禮。

賈島詩有影略句，韓退之喜之。《渡桑乾》詩曰：「客舍並州已十霜，歸心日夜憶咸陽。如今又渡桑乾水，卻望並州是故鄉。」《赴長江道中》詩曰：「策杖馳山驛，逢人問梓州。長江那可到，行客替生愁。」〔《冷齋夜話》〕

韓子蒼曰：「丁晉公海外詩云：『草解忘憂憂底事，花名含笑笑何人？』世以為工。及讀東坡詩曰：『花非識面常含笑，鳥不知名時自呼。』便覺才力相去如天淵。」

餘自並州還江南，過都下，蔡子因約相見相國寺，問餘有詩，且曰：「覺範有《寒岩上元懷京師詩》曰：『上元獨宿寒岩寺，臥看青燈映薄紗。夜久雪猿啼嶽頂，夢回清月上梅花。十分春瘦緣何事，一掬歸心未到家。卻憶少年行樂處，軟紅香霧噴東華。』今能作《京師上元懷山中》，可乎？」餘方之曰：「北游爛漫看並門，重到皇州及上元。燈火風光記前事，管弦音律試新番。期人未至情如海，穿市歸來月滿軒。卻憶寒岩曾獨宿，雪窗殘夜一聲猿。」

世徒知文與可掃墨竹，不知其高才兼諸家之妙。詩尤精絕。《戲作鷺鷥六言》曰：「頸細銀鉤淺曲，腳高綠玉深翹。岸上水禽無數，有誰似汝風標！」〔並同前〕

●卷十一·苦吟門

李受禪之初，忽半夜寺僧撞鐘，滿城皆驚，召將斬之。對曰：「夜來偶得《月詩》。」乃曰：「徐徐東海出，漸漸上天衢。此夕一輪滿，清光何處無！」

喜而釋之。〔《江南野錄》〕

潘閬自號逍遙子，作《苦吟》詩曰：「髮任莖莖白，詩須字字清。」〔同前〕

方幹為詩，練句字字有功。《寄人》云：「鶴盤遠勢投孤嶼，蟬曳殘聲過別枝。」〔《鑒戒錄》〕

唐人為詩，常積思數十年，然後各自名家。杜少陵云：「更覺良工用心苦。」

豈特我哉！〔《古今詩話》〕

陳舍人從易，當時文方盛之際，獨以醇儒古學見稱，詩類白樂天。蓋自楊劉唱和《西昆集》行，後進學者爭效之。風雅一變，謂之《昆體》。由是，唐賢諸集幾廢而不行。陳公時偶得《杜集》舊本，文多脫誤。至《送蔡都尉》詩云「身輕一鳥」，其下脫一宇，陳公與數客各用一字補之。或云疾、去、落，或云下，莫能定。後得一善本，乃是「身輕一鳥過」。陳公嘆服，以為雖一字，諸君亦不能到。〔《歐公詩話》〕

龐潁公喜為詩，雖臨邊典郡，文案委前，日不廢三兩篇，以此為適。及疾甚，餘時為諫官，以十餘篇相示，手批其後曰：「欲令吾弟知老夫疾中尚有此思耳。」

字已慘淡難識，數日薨。〔《閒居詩話》〕

寇萊公延僧惠崇於池亭分題為詩。公探得《池上柳》青字韻，崇探得《池鷺》明字韻。自午至晡，祟忽點頭曰：「得之矣，此篇功在明字，凡五壓不倒。」公曰：「試口占。」曰：「雨歇方塘溢，遲回不複驚。暴翎沙日暖，引步島風清。

照水千尋迥，棲煙一點明。主人池上鳳，見爾憶蓬瀛。」公笑曰：「吾柳之功在青字，而四壓不倒，不如且已。」貫休懷《武昌故樓》云：「風清江上寺，霜洗月中砧。得句先呈佛，無人知此心。」〔《湘山野錄》卷中〕

賈島初赴舉，在京師。一日於驢上得句云：「鳥宿池中樹，僧敲月下門。」

又欲推字，煉之未定，於驢上吟哦，引手作推敲之勢。觀者訝之。時韓退之權京兆尹，車騎方出，島不覺行至第三節，尚為手勢未已。俄為左右擁至尹前。島具對所得詩句推字與敲字未定，神游象外，不知回避。退之立馬久之，謂島曰：「敲字佳。」遂並轡而歸，共論詩道，留連累日，因與島為布衣之交。有贈島詩曰：「孟郊死葬北邙山，日月風雲頓覺閒。天恐文章聲斷絕，故生賈島在人間。」

自此名著。後因不第，乃為僧，改號無本，居於法乾寺，與無可唱和。一日，宣宗微行至寺，聞鐘樓上有吟聲，遂登樓，於島案上取詩卷覽之。島不識，乃攘臂睨之，遂於手內取詩卷曰：「郎君何會此耶？」宣宗下樓而去。既而，島知之，亟謝罪，乃賜御札除遂州長江簿，後遷普州司倉卒。故程以詩悼之曰：「倚恃詩難繼，昂藏貌不恭。騎驢衝大尹，奪卷忤宣宗。馳譽超前輩，居官下我儂。司倉舊曹署，一見一心忡。」王元贈詩曰：「江城賣藥常將鶴，古寺看碑不下驢。」

〔《唐宋遺史》〕

僧齊己往袁州謁鄭谷，獻詩曰：「高名喧省闥，《雅頌》出吾唐。疊供秋望，飛雲到夕陽。自封修藥院，別下著僧床。幾話中朝事，久離鴛鷺行。」谷覽之云：「請改一字，方得相見。」經數日再謁，稱已改得詩，云：「別掃著僧床。」

穀嘉賞，結為詩友。〔《郡閣雅談》〕

賈島，元和中嘗跨驢張蓋，橫截天街。時秋風正厲，黃葉可掃。島吟曰：「落葉滿長安。」求一聯不可得，不知身之所從，因衝京兆尹劉棲楚節，被系一夕，釋之。又嘗遇武宗於定水精舍，島尤肆慢，武宗訝之。他日，令與一官，授長江尉，至普州司倉卒。〔《摭言》〕

永叔言苦吟句云：「一句坐中得，片心天外來。」茲所謂苦吟破的之句。

〔《青瑣集》〕

●卷十二·警句門上

太祖嘗顧近侍曰：「五代干戈之際，猶有詩人。今太平日久，豈無之也！」

中官宋永圖於僧寺園亭中得詩百篇以進。有丞相李文正公《僧閣閒望》一聯云：「水光先見月，露氣早知秋。」〔《古今詩話》〕

楊樸字契元，鄭州人。善為詩，少嘗與畢文簡公〔士安〕同學，文簡薦之，太宗召見，面試《蓑衣濤》，云：「狂脫酒家春醉後，亂堆漁舍晚晴時。」除官不受，聽歸山，以其子從政為長水尉。樸又嘗為《七夕詩》云：「年年乞與人間巧，不道人間巧已多。」〔《溫公續詩話》〕

魏野，陝人，字仲先。少時未知名，《題河上寺柱》云：「數聲離岸櫓，幾點別州山。」時有幕僚，本江南文士，見之大驚，邀與相見，贈詩曰：「怪得名稱野，元來性不群。」仍為延譽，由是，人始重之。真宗西祀，遣中使召之，野閉戶逾垣而遁。〔《溫公續詩話》〕

熙寧六年，有司言四月一日當蝕。上為損膳徹樂避正殿，一夕微雨，不見日食，是日有皇子之慶。蔡子正為樞密，獻詩云：「昨夜薰風入《舜韶》，君王方避正衙朝。陽暉已得前星助，陰潛隨夜雨銷。」其敘四月一日避正殿、皇子慶誕、陰雲不見日食已盡矣。當時無能過雲。〔《倦游雜錄》〕

成都妓單氏贈陳希夷詩云：「帝王師不得，日月老應難。」名士多稱之。

〔《唐宋遺史》〕

晏元獻覽李慶《富貴曲》云：「軸傳曲譜金書字，樹記花名玉篆牌」，曰：「此乃乞兒相，未嘗諳富貴者。」故公每言富貴，不及金玉錦繡，惟說其氣象。

若「樓台側畔楊花過，簾幕中間燕子飛」；「梨花院落溶溶月，柳絮池塘淡淡風」

是也。公自以此句語人曰：「窮人家有此景否？」宋莒公見公佳句皆書於齋壁，如「無可奈何花落去，似曾相識燕歸來」；「靜尋啄木藏身處，閒看游絲到地時」；「樓台冷落收燈夜，門巷蕭條掃雪天」；「已定複搖春水色，似紅如白野棠花」

之類。後人不可及。〔《青箱雜記》〕

蘇為知吳興日，多作詩。內一篇最佳，云：「野艇閒撐處，湖天景亦微。春波無限綠，白鳥自由飛。柳色濃垂岸，山光冷照衣。時攜一壺酒，戀到晚涼歸。」

又在宣城作十首，以宣城為目，內《宣城花》一篇首出，曰：「宣城花疊嶂，樓前簇綺霞。若非翠露陶潛宅，即是紅藏小謝家。」又在邵武有詩曰：「愛重八九月，登臨高下樓。林紅雲白處，寒瀨泊漁舟。」

丞相王文惠有《宮詞》云：「一聲啼鳥禁門靜，滿院落花春日長。」《野步》云：「桑斧科春色，漁歌唱夕陽。」皆佳句也。

楚僧惠崇工於詩。《題楊雲卿郊居》云：「河分崗勢斷，春入燒痕青。」

《長信詞》云：「陰井生秋早，明河徹曉遲。」《江行晚泊》云：「嶺暮清猿急，江寒白鳥稀。」《上谷相公池上作》云：「歸禽動疏竹，落果響寒塘。」《贈陳少府》云：「野人傳相鶴，山叟學彈琴。」《夜坐》云：「春淺水生井，宵分月上簷。」《贈凝上人》云：「掩門青檜老，出定白髭長。」《送逐客》云：「浪經蛟浦闊，山入鬼門寒。」《經緣公舊寺》云：「遺偈傳諸國，留真在一峰。」

《塞上》云：「河冰堅渡馬，塞雪密藏雕。」《喜長公至》云：「久別年顏改，相逢夜話長。」《隱者》云：「多年不道姓，近日旋移家。」《宿東林寺》云：「鳥歸山墮雪，僧去石沉雲。」《上楊內翰》云：「露寒金掌重，天近玉繩低。」

《柳氏書齋》云：「著書驚日短，彈劍惜春深。」《上王太尉》云：「探騎通番壘，降兵逐阻旗。」《田家秋夕》云：「露下牛羊靜，河明桑柘空。」《舟行》云：「林斷城隍出，江分島嶼回。」《寄梅蘇州》云：「鎖城山月上，吹角海鷗驚。」《宿楊侍郎東亭》云：「卷幔來風遠，移床得月多。」《送程至》云：「白浪分吳國，青山隔楚天。」《宿隱靜寺》云：「空潭聞鹿飲，疏樹見僧行。」

《送錢供奉巡警》云：「劍戟明山雪，旌旗濕海雲。」《梅鼎臣河亭》云：「曠野行人少，長河去鳥平。」《宿肇公山齋》云：「月高山舍迥，霜落石門深。」

《送盧經西歸》云：「雪多秦木迥，雲盡漢山孤。」《濠梁夜泊》云：「夜闌潮動舸，天迥月臨城。」《崔仰秋居》云：「葉影風中靜，蟲聲月下多。」《贈裴使君》云：「行縣山迎舸，論兵雪繞旗。」《早行》云：「繁霜衣上濕，殘月馬前低。」《秋夕》云：「磬斷蟲聲出，燈回鶴影沉。」《書韓退之屋壁》云：「移家臨丑石，租地得靈泉。」《秋夕懷長公》云：「秋近草蟲亂，夜遙霜月低。」

《觀宴鄉老》云：「海鷗聽瞬樂，山老泛堯觴。」《贈素上人》云：「午食下林鳥，夜禪移塚狐。」《夏夜》云：「扇聲猶泛暑，井氣忽生秋。」《江行早發》云：「殘月楚山曉，孤煙江廟春。」《翻經館靖少卿房》云：「梵容分古像，唐語入新經。」《題太保道院》云：「鶴傳滄海信，僧和白雲詩。」《秋夕懷汪白》云：「塞禽棲古柳，破月入微雲。」《贈白上人》云：「花漏沉山月，雲衣起海風。」《喜陳助教至》云：「樓中天姥月，座上杜陵人。」《冬日野望》云：「人歸崗舍近，雁過渚田遙。」《送人知榮州》云：「山色臨巴迥，江流入漢清。」

《春深道中》云：「湘雲隨雁斷，楚路背人遙。」《贈李道士》云：「松風吹發亂，岩溜濺棋寒。」《棲霞寺》云：「境閒僧渡水，雲盡鶴盤空。」《林逋河亭》云：「古路隨崗起，秋帆轉浦斜。」《楊秘校池上》云：「禽寒時動竹，露重忽翻荷。」《魏仲先山亭》云：「嵐重琴棋濕，風長枕簟寒。」《塞上》云：「離磧雁衝雪，渡河人上冰。」《寄白閣上人》云：「夜梵通云竇，秋香漏石叢。」

《陝西道中》云：「關河雙鬢白，風雪一燈青。」《送防秋楊將軍》云：「殺氣生龍劍，威風動虎旗。」《瓜州亭子》云：「落潮鳴下岸，飛雨暗中峰。」《賀劉舍人》云：「日躔黃道迥，春入紫微深。」《除夜》云：「寒燈催臘盡，曉角喚春歸。」《幽並道中》云：「雁行沉古戍，雕影轉寒沙。」《送僧歸天台》云：「景霽雲回合，秋風林動搖。」《過陳希夷舊居》云：「亂水僧頻過，荒松鶴不還。」《宿橫江館》云：「露館濤驚枕，空庭月伴琴。」《維邢道中》云：「馬渡冰河闊，雕盤磧日高。」《報國寺秋居》云：「驚蟬移古柳，鬥雀墮寒庭。」

《書早上人房》云：「松風傳夕磬，溪霧擁春燈。」《觀南郊天仗》云：「霓旌搖曉色，鳳吹繞春雲。」《贈義上人》云：「坐石雲生衲，添泉日入瓶。」《升平詞》云：「萬國無形治，三邊不戰平。」《國清寺》云：「暝鶴棲金剎，秋僧過石橋。」《呂氏西齋》云：「雪殘僧掃石，風動鶴歸松。」《劉參幽居》云：「風暖鳥巢木，日高人灌園。」《楊都官池上》云：「竹風驚宿鶴，潭月戲春魚。」

《書方嶠壁》云：「圭竇先知曉，盆池別見天。」《送陳舍人巡撫》云：「月露疏寒柝，雲濤閃畫旗。」《宿齊上人禪齋》云：「鶴盤金剎露，龍蟄玉瓶泉。」

《春日寇宣贊池上》云：「暄風生木末，遲景入泉心。」《七夕》云：「河來天上闊，雲度月邊輕。」《贈王道士》云：「海人來相鶴，山下聽琴。」《送孫荊州》云：「畫浮秋浪，金鐃響夕雲。」《江城晚望》云：「丹楓映郭迥，綠嶼背江深。」《題王太保山亭》云：「危溜含清瑟，飛花點玉觴。」《送李秦州》云：「朱旗臨雪卷，畫角入雲吹。」《晝上人西齋》云：「孤雲還靜境，遠籟發秋聲。」《李太傅山莊》云：「圍棋分雪石，汲井動金沙。」《宮中詞》云：「井含春氣碧，樓轉夕陰清。」《送吳袁州》云：「鳥暝風沉日，天清月上旗。」

《寄肇公》云：「斜吹鳴金錫，歸雲擁石床。」《塞上》云：「古戍生煙直，平沙落日遲。」《贈嗣上人》云：「拂石雲離帚，烹茶月入鐺。」《舟行》云：「遠嶼迎檣出，寒林帶岸回。」《送來上人》云：「來時雲擁衲，別後月隨筇。」

《馬嬪淮亭》云：「路橫岡燒斷，風轉浦帆斜。」《贈戴殿前》云：「劍靜龍歸匣，旗開虎繞竿。」《高書齋》云：「品畫逢名客，橫琴憶古賢。」《太乙山》云：「雲陰移漢塞，石色入晴天。」《塞上送人》云：「地遙群馬小，天闊一雕平。」《範溶園池》云：「江花凌霰發，山溜入池深。」《獵騎》云：「長風躍馬路，小雪射雕天。」《高略書院》云：「古木風煙盡，寒潭星斗深。」《送段工部河北漕》云：「渡河風動旆，巡部雨沾車。」《題高生山閣》云：「對酒淮潮起，題詩楚月新。」《經明大師房》云：「門掩前朝樹，心垂別郡峰。」《送李堪》云：「秋聲動群木，暮色起千山。」〔並同前〕

歐陽文忠公守滁，見王元之《謝上表》云：「諸縣豐登，絕少公事；全家飽暖，共荷君恩。」因成詩曰：「諸縣豐登少公事，全家飽暖荷君恩。」〔《摭遺》〕

楊軒字公遠，衡州人。嘗有《燈詩》曰：「解照日月不照處，獨明天地未明時。」〔《同前》〕

李煜作詩，大率都悲感愁戚，如「青鳥不傳雲外信，丁香空結雨中愁」；「鬢從今日添新白，菊是去年依舊黃」之類。然思清句雅可愛。〔《翰府名談》〕

陳亞大卿，士大夫徒傳其諧謔之語，不知其作詩甚佳。如「浪平天影接，山盡樹根回」，得作者之格。

趙師民龍圖，有《春日即事》詩云：「委地露花啼曉淚，拂堤煙柳弄春容。」

又如：「麥天晨氣潤，槐夏午陰清。」「曉鶯林外千聲囀，芳草階前一尺長。」

皆佳句。〔並同前〕

太常博士黃孝先字子忠，為《詠懷詩》曰：「日者未知裴令貴，時人爭笑禰生狂。」又作重五詩曰：「風簷燕引五六子，露井榴開三四花。」〔《春明退朝錄》〕

孟賓於子名歸唐，寓廬山學，得《瀑布》一聯云：「練色有窮處，寒聲無盡時。」鄰房有人，亦得此聯，互誦其句；助教不能理，因送江州以全篇定之，而歸唐勝焉，大為時賢所知。

夏寶松，廬陵人，與劉洞唱和，為節度使陳德誠所知。德誠贈詩曰：「建水舊傳劉夜坐〔劉洞有《夜坐詩》〕，螺川新有夏江城。」寶松有《江城詩》曰：「雁飛南浦鐘初動，月滿西樓酒半醒。」又云：「曉來嬴駟依前去，雨後遙山數點青。」皆佳句。〔《江南野錄》又《雅言系述》別有寶松《宿臨江驛》全篇並劉洞《宿寶松山齋詩》，以「寶松」為「保松」。〕

唐仁傑，全州人，苦吟，陳德誠出守池陽，仁傑以詩貽之云：「紅旆渡江霞蘸水，青蛇出匣雪侵衣。」德誠善之，勉之入金陵。會休沐，朝達集於升元寺，召之坐，酒行，請仁傑賦《登閣詩》，立談而成。其中有句云：「雲散便宜千里望，日長斜占半城陰。」其餘亦可觀。《贈嘉禾峰僧》云：「只住此山能有意，向來求佛本無心。」時論與之。〔並《江南野錄》〕

施肩吾好作詩，著《山居百韻》，如：「荷翻紫蓋搖波面，蒲瑩青刀插水湄。」

「煙粘薜荔龍鱗軟，雨壓芭蕉鳳尾垂。」

錢鄧帥嘗舉《思賈誼》兩句云：「『可憐夜半虛前席，不問蒼生問鬼神。』後人何可及！」〔《談苑》〕

潘逍遙《貧居詩》曰：「長喜詩無病，不憂家更貧。」《峽中聞猿》曰：「何須三叫絕，已恨一聲多。」《哭高舍人詩》曰：「生前是客曾投卷，死後何人與撰碑？」張乖崖贈逍遙詩云：「莫嗟黑鬢從頭白，終見黃河到底清。」宋白尚書贈云：「宋朝歸聖主，潘閬是詩人。」〔《退朝錄》〕

蜀僧希晝《游雁蕩山》云：「天長來月正，木末度猿稀。」《答黃桂州》云：「束書逢歲嗣，去夢歷峰危。」《送廣漕》云：「春生桂嶺外，人在海門西。」

《送僧東歸》云：「帆影先寒雁，經聲隱暮潮。」《宋承旨林亭》云：「雪溜垂危石，棋燈射遠林。」《贈僧》云：「漱齒冰溪遠，聞蟬雪屋深。」《送人》云：「玉繩天闕近，金柝海城秋。」《贈勾學士》云：「曉天金馬路，晚歲石霜心。」

《寄人》云：「山日秋光短，江虹晚影低。」《送新津尉》云：「劍月啼猿苦，江沙濯錦寒。」《北宮書亭》云：「花露盈蟲穴，梁塵墮燕泥。」《贈關上人》云：「寄禪關樹老，乞食塞城羌。」《送僧歸新安》云：「風泉舊聽僧窗改，雲穴曾行鳥徑殘。」《春山》云：「芳樹侵雲老，孤泉落石危。」《送人歸南海》云：「落日橫秋島，寒濤兀夜船。」浙僧寶通《題相國寺》云：「下朝人帶天香出，入定僧迎御杖頭。」僧守恭《題佛跡峰》云：「市發人來絕，銜花鹿去多。」

僧行肇《送僧》云：「定錫樵停斧，窺人鳥立槎。」《送人之鄞江》云：「江聲螯背出，帆影鬥邊飛。」僧簡長《送人歸寧州》云：「煙壘沉寒角，霜空擊怒雕。」

尚能《送僧歸浙右》云：「霜洲楓落盡，水館月生寒。」《送僧歸四明》云：「古寺山光重，孤城海氣圍。」《送人》云：「西風隨雁急，寒柳向人疏。」

《送孫大諫知永興》云：「關河虎符重，殿閣獸樽閒。」僧知仁《溪居》云：「寒聲病葉落，曉色凍雲開。」《送僧歸天台》云：「路遙無去伴，山疊有啼猿。」

《冬夕》云：「風窗燈易滅，雪屋夜偏寒。」僧休複《送道士西游》云：「日暮長安道，秋深太白峰。」僧惟鳳《秋日送人》云：「去路正黃葉，別君堪白頭。」

《哭度禪師》云：「海客傳遺偈，林僧寫病容。」〔《談苑》〕

楊文公言：自雍熙初歸朝，迄今三十年，所閱士大夫多矣。能詩者甚鮮。如侍瀆兵部宿擅其名，而徐鉉、梁周翰、範宗、黃夷簡皆前輩。鄭文寶、薛映、王禹、吳淑、劉師道、李宗諤、李建中、李維、姚鉉、陳堯佐悉當時儕流。後來著聲者，如路振、錢熙、丁謂、錢易、梅詢、李拱、蘇為、朱嚴、陳越、王曾、李堪、陳誥、呂夷簡、宋綬、邵煥、晏殊、江任、焦宗古。布衣有林逋、周啟明，錢氏諸子有封守惟濟、供奉錢昭度，郎典有今南鄭殿丞楊黎州，家居及高官簿覺宗人字牧之，並有佳句，可以摘舉。而錢惟演、劉筠特工於詩。

楊徽之侍讀《春望》云：「杳杳煙蕪何處盡，搖搖風柳不勝垂。」《寒食》云：「天寒酒薄難成醉，地迥台高易斷魂。」《塞上》云：「戍樓煙自直，戰地雨長腥。」《僧舍》會：「偶題岩石雲生筆，閒繞庭松露濕衣。」《湘中舟行》云：「新霜染楓葉，皓月借蘆花。」《哭江為》云：「廢宅寒塘水，荒墳宿草煙。」

《嘉川》云：「青帝已教春不老，素娥何惜月重圓！」又云：「浮花水入瞿塘峽，帶雨雲歸越州。」《元夜》云：「雲歸萬年樹，月滿九重城。」《宿東林》云：「開盡菊花秋色老，落遲桐葉雨聲寒。」

徐鉉《游木蘭亭》云：「蘭橈破浪城陰直，玉勒穿花苑樹深。」《觀習水戰》云：「千帆日助陰山勢，萬里風馳下瀨聲。」《病中》云：「向空咄咄頻書字，忘世滔滔莫問津。」《謫居》云：「野日蒼茫悲鵬舍，水風陰濕弊貂裘。」《陳秘監歸泉州》云：「三朝恩澤馮唐老，萬里江山賀監歸。」《宿山寺》云：「落月依樓閣，歸雲擁殿廊。」

鄭文寶《郊居》云：「百草千花路，斜風細雨天。」《重經貶所》云：「過關已躍ヅυ馬，誤喘猶驚顧兔屏。」《洛城》云：「星沉會節歌鐘早，天半上陽煙樹微。」《贈張靈州》云：「《越絕》曉殘蝴蝶夢，單于秋引畫龍聲。」《長安送別》云：「杜曲花光濃似酒，灞陵春色老於人。」《送人歸湘中》云：「滿帆西日催行客，一夜東風落楚梅。」《南行》云：「失意慣中遷客酒，多年不見侍臣花。」《棲靈隱寺》云：「舊井霜飄仙界桔，雙溪時落海邊鷗。」《送人知韶州》云：「碧落春風老，朱陵古渡頭。」永熙陵云：「承露氣清駒送日，觚棱人靜鳥呼風。」《邊上》云：「鬢間相似雪，峰外寂寥煙。」

薛映《送人知鄂州》云：「黃鶴晨霞旁樓起，陀頭秋草繞碑荒。」

吳淑《送朱致政》云：「洛殿夜涼初閣筆，渚宮歲晚得懸車。」

劉師道《寄別》云：「南浦未傷春草碧，北山仍愧曉猿驚。」《與張泌》云：「久師金馬客，敵玉溪生。」《荷花》云：「有路期奔月，無媒與嫁春。」

《殘花》云：「金谷路塵埋國艷，武陵溪水泛天香。」《寄陳龍圖》云：「晨瞻北斗天何遠，夢斷南柯日未沉。」《嘆世》云：「野馬飛窗日，醯雞舞甕天。」

《春雪》云：「青帝翠華沉物外，素娥孀影吊雲端。」《詠雪》云：「三千世界銀成色，十二樓台玉作層。」《湘中》云：「逝波帝子魂何在，夢草王孫怨未歸。」

李宗諤《春郊》云：「一溪曉綠浮，萬樹春紅叫杜鵑。」《贈蘇承旨》云：「《金鑾》後記人爭寫，玉署新碑帝自書。」

李建中《送人》云：「山程授館聞鴻夜，水國還家欲雪天。」

李維渚宮亭云：「故宮芳草在，往事暮江流。」《送朱致政》云：「清朝納祿猶狂健，白首還家正太平。」《和人贈馬太保》云：「轉盼回岩電，分髯磔蝟毛。」《寄洪湛》云：「謫去賈生身健否？秋來潘嶽鬢斑無？」

姚鉉《錢塘郡》云：「疏鐘天竺曉，一雁海門秋。」。

陳堯佐《潮州召還》云：「君恩來萬里，客路出千山。」《送種放》云：「供帳開天苑，傳呼度國門。」《送人越州》云：「風樵若耶路，霜桔洞庭秋。」

《送朱荊南》云：「部吏百函通爵里，從兵千騎屬橐。」

錢熙《送人金陵拜掃》有云：「鶴歸已改新城郭，牛臥重尋舊墓田。」

丁謂《和錢易》曰：「珊瑚新筆架，雲母舊屏風。」《送章安南》云：「梅花過嶺路，桃葉渡江船。」《送章明州》云：「泣珠泉客通關市，種玉仙翁寄版圖。」《送陳荊南》云：「楚子夢云鈴閣密，郢人歌雪射堂開。」

錢易《晝景》云：「雙蜂上簾額，獨鵲裊庭柯。」《芭蕉》云：「綠章封事緘初啟，青鳳求凰尾乍開。」

梅詢《陰陵》云：「千里漢圍合，一夜楚歌聲。」

李拱《春題村舍》云：「犬眠花影地，牛牧雨聲坡。」

蘇為《送劉端州》云：「夜浪珠還浦，春泥象印蹤。」

朱嚴《贈徐常侍》云：「寓直有誰同騎省，立班獨自戴貂冠。」

陳越《侍宴》云：「千鐘人既醉，九奏鳳來儀。」《與劉慘》云：「莫哀城下酌，不廢洛中吟。」《送李秦州》云：「擁路東方騎，懸腰左顧龜。」

王曾《送李駙馬拜陵》云：「人畏軒唐久，春歸雨澤多。」

李堪《哭韓黎州》云：「桐鄉留語葬，銘路在生悲。」《送周建州》云：「海月隨帆落，溪花繞驛流。」《送人行》云：「雷風有約青虯起，霜露無情紫蕙枯。」《退居》云：「雨密絲桐潤，潮平釣石沉。」

陳誥《閒居》云：「籠雞對窗語，羅雀繞門飛。」

呂夷簡《早春》云：「梅無驛使飄零盡，草怨王孫取次生。」《九日呈梅集仙人》云：「人歸北闕知何日，菊映東籬似去年。」《寒食》云：「人為子推初禁火，花愁青女再飛霜。」

宋綬《送人知江陵》云：「奇才劍客當前隊，麗賦騷人托後車。」《送人知洪州》云：「江涵帝子涵飛閣，山際真君鶴馭天。」《送周賢良》云：「楚澤傷春怨，長安索米愧侏儒。」

趙複《送晏集賢南歸》云：「船官風破浪，關吏鼓通晨。」

晏元獻《與張臨川》云：「籬邊菊秀先生醉，桑下雛嬌稚子仁。」又云：「東陽詩骨瘦，南浦別魂銷。」《送章明州》云：「騷客登山知有助，秦源雞犬更相聞。」《送人知洪州》云：「幹斗氣沉龍已化，置芻人去榻猶懸。」〔並同前〕

江任《送人》云：「珠盤臨路露，鬥印入鄉提。」〔《玉堂詩話》〕

焦宗古《送人游蜀》云：「芳樹高低啼蜀魄，朝雲濃淡極巴天。」《贈周賢良》云：「南陽客自稱龍臥，東魯人應嘆鳳衰。」

林逋《湖山》云：「片月通蘿徑，幽雲在石床。」

周啟明《近臣疾愈》云：「一丸童子藥，五返使人車。」《送皇甫提刑》云：「鴟夷江上畬田稔，牛斗星邊貫索空。」

錢惟濟《太一宮醮》云：「林下焚香連宿霧，樹間鳴佩起棲鸞。」《從駕西巡》云：「曉陌壺漿滿，春風騎吹長。」《故主第》云：「鳳簫通碧漢，星斗辯靈源。」

錢昭度《村居》云：「黃蜂衙退海潮上，白蟻戰酣山雨來。」《大寒》云：「雨被北風吹作雪，水愁東海亦成冰。」《金陵》云：「西北高樓在，東南王氣銷。」《梅花》云：「東北風吹大庾嶺，西南日映小寒天。」《雁》云：「三年別館風吹入，萬里長沙月照來。」《秋游華山》云：「人間路到三峰盡，天下秋隨一葉來。」

南鄭殿丞云：「青鳥幾傳王母信，白鵝曾換右軍書。」《將至京》云：「近闕已瞻龍虎氣，思鄉猶望鬥牛星。」

楊黎州《赦至》云：「山川百蠻國，雨露九天書。」《寄遠》云：「胡越自為迢遞國，參商元是別離星。」《自遣》云：「天上羲輪都易識，人間堯歷自難逢。」《哭儲屯田》云：「部中車雨春無潤，天上星郎夜損光。」《感悟》云：「頓纓狂走鹿，吐沫倦游鱗。」《心知》云：「遠別苦驚雲聚散，相逢多悟月盈虧。」。《自詠》云：「剛腸欺竹葉，衰鬢怯蘆花。」《淚》云：「一斑早寄湘川竹，萬點空遺峴首碑。」《竹簟》云：「若非琥珀休為枕，不是琉璃莫作屏。」

《春晝》云：「人歸漢後黃金屋，燕在盧家白玉堂。」〔並同前〕

牧之《寄人》云：「世味嫌為枳，時光怨落。」《閒居》云：「歌懷飯牛起，書憤抱麟成。」《蟬》云：「二子自不食，三閭何獨清！」《登樓》云：「遠水淨林色，微雲生夕陽。」《塵》云：「已傷花榻滿，休妒畫屏飛。」〔《談苑》〕

西洛古都，荒台廢沼，遺跡依然，見於詩多矣。惟錢文僖公一聯最為警策，云：「日上故陵煙飛漠，春歸空苑水潺潺。」裴晉公綠野堂在午橋南，往時屬張相齊賢家，罷相歸洛，日與賓客吟宴於其間。惟鄭文寶工部一聯為警絕，云：「水暖鳧行哺子，溪深桃李臥開花。」人謂不減王維杜甫。錢詩好句尤多，而鄭句不惟當時人莫及，雖其集中若及此者亦少。〔《歐公詩話》〕

●卷十三·警句門中

楊文公云：「錢惟演劉筠首變詩格，學者慕之，得其格者，蔚為佳詠。二公麗語頗多，如惟演《奉使途中》云：『雪意未成雲著地，秋聲不斷雁連天。』又云：『客亭厭見名長短，村酒那能辨聖賢！』《送僧游楚》云：『宿舍孤煙起，行衣夢雨涼。』《張弁州》云：『戈矛巡霧夕，鐃鼓宴蕭晨。』《章衢雨詩》云：『平檻曉波吳榜渡，繞城春樹越禽飛。』《章南安》云：『離人南浦多春草，越鳥棲枝有早梅。』《劉潭州》云：『坐激鮮飆湘竹曉，樹含涼雨越禽歸。』《李太僕北使》云：『漢幟隨移帳，燕鴻半解鞍。』《何袁州》云：『疏鐘靜起軍城晚，華表雙高水國秋。』《陳江陵》云：『深沉蛛網通歸夢，紫翠春山接去舟。』《太乙宮》云：『神庭古柏啼烏起，齋室虛簾宿霧通。』《送人》云：『思滿離亭酒，魂驚客舍烏。』《高泉州》云：『東南地迥宵烽息，西北樓高晚望迷。』《章分寧》云：『小雨郊原連苦霧，夕陽樓閣照丹楓。』《東封應制》云：『羽毛襄野駕，宴喜魯郊民。』送予知處州云：『輕飆使車遠，明月直廬空。』《張僕射判河陽》云：『綠野桑麻連四水，黃堂歌吹擁千兵。』《孫永興》云：『魚尾故宮迷草樹，龍鱗平隰自風煙。』《漢武》云：『立候東溟邀鶴駕，窮兵西極待龍媒。』《公子》云：『歌番南國桃根曲，馬過章台杏葉韉。』《槿花》云：『欲作飛煙散，猶憐返照遲。』《荷花》云：『淚有鮫人見，魂須宋玉招。』《禁中鶴》云：『天淵風雨多秋思，遼海煙波失舊期。』《留題》云：『有時盤馬看猶懶，盡日投壺笑未回。』又云：『春瘦已寬連理帶，夜長誰有闢寒金！』《元夜》云：『九枝火樹連金狄，萬里霜輪上壁。』《馬延州》云：『沃野桑麻涵細雨，嚴城鼓角送斜陽。』劉筠《直禁中》云：『雨勢宮城闊，秋聲禁樹多。』《陝州從事》云：『角迥含秋氣，橋長斷洛塵。』《周賢良》云：『崎嶇一乘傳，憔悴五羊皮。』《南鄭》云：『渝舞氣豪傳漢俗，丙魚味美敵吳鄉。』《李太僕》云：『推月卿曹重，占星使者賢。』《送僧》云：『卷衲城鐘斷，手耆筇嶽雨寒。』《僧惠崇》云：『醉令難同社，仙鵝肯換書。』《葉金華》云：『柔桑蔽野鳴雛雉，高柳含風變早蟬。』《劉潭州》云：『坐席久虛溫樹老，心旌無奈楚風長。』又云：『沙禽兩兩穿鈴閣，江草依依接射堂。』《九隴》云：『溪箋未破冰生硯，爐酒新燒雪滿天。』又《周賢良》云：『春風亂鶯囀，夕霧一鴻冥。』《張嶺南》云：『山月愁犬軍子，風濤怒鱷魚。』《西巡》云：『龍駕昌明御，天旗太乙神。』《張婺神》云：『大野幾星分婺女，清風萬古感顏烏。』《章南安》云：『嶺雲夏變梅蒸早，越雨秋藏桂蠹多。』《西京首坐》云：『滎河帶繞中天閣，空樂星懸大士居。』《題雪》云：『劉伶醉席梅花地，海客仙槎粉水天。』《利州轉運》云：『鴟蹲野芋誰為尹，雪積泉鹽久置官。』《章分寧》云：『鶴伴鳴琴公事晚，烏驚調角戍城秋。』《楊處州》云：『朱飾兩︶巡屬邑，案留雙筆在中台。』《閣》云：『三壤月臨承露掌，九雛烏繞守宮槐。』又云：『酒供硯滴濡毫冷，火守更籌添漏長。』《雪月》云：『已回鄰面三年粉，又結寒絲幾許冰。』《汾陽道中》云：『鼓音記里繩阡遠，舞節鳴鸞玉步隨。』《相洪州》云：『桃葉橫波人共醉，劍光衝鬥獄常空。』《李秦州》云：『右戚獨登溫樹密，前旌雙抗嶺雲高。』《劉潭州》云：『洛田荒二頃，楚浪漲三篙。』《槿花》云：『吳宮何薄命，楚夢不終朝。』《宮詞》云：『難消守宮血，易斷舞鸞腸。』又云：『虹跨層台晚，螢飛夏苑涼。』《夏日》云：『雲容倏變千峰險，草色相沿百帶長。』《新蟬》云：『翼薄乍舒宮女鬢，蛻輕全解羽人尸。』《公子》云：『行庖爨蠟雕胡熟，永埒鋪金血汗驕。』《明皇》云：『梨園法部兼胡部，玉輦長亭更短亭。』《荷花》云：『湔裙無限水，障袂幾多風。』《留題》云：『荷心出水終無定，蘿蔓從風莫自持。』又云：『藻井風高蛛壞網，杏園春暖燕爭泥。』《詠梨》云：『先時櫻熟煩羊酪，遠信梅酸損瓠犀。』《洞戶》云：『密鎖香風深處戶，亂飄梨雪曉來天。』《贈希晝》云：『吟餘雲散葉，坐久麈遺毛。』《夕陽》云：『塞迥橫垣紫，江清照葉丹。』《圉中》云：『籠禽思隴樹，洞犬識秦人。』《柳絮》云：『平沙千里經春雪，廣陌三條盡日風。』《高屬疾》云：『風簾鴟笑廚煙絕，月樹烏驚藥杵喧。』《燈夕》云：『金徒抱箭當壺水，玉宇風來滿砌。』《禁中》云：『萬年宮省樹，五色帝家禽。』」

晚唐詩句尚切對，然氣韻甚卑。鄭綮《山居》云：「童子病歸去，鹿寒入來。」自謂銖兩輕重不差。有人作《梅花》云：「強半瘦因前夜雪，數枝愁向曉來天。」對屬雖偏，亦有佳處。

李廷老家有李揆《與饒州刺史封漸仲容叔霽聯句》。揆筆力遒勁，詩亦大佳，略云：「光踐蓬瀛閣，臥痾淮海濱。偶逢鄱陽守，宛是鄱陽人。」又云：「共仰新侯伯，同瞻舊宰臣。」又云：「鄉路轅思北，客林巷喜南。」

王爽字季明。王孝伯問曰：「古詩中何句為最佳？」爽未對。孝伯曰：「『所遇無故物，安得不速老。』此為佳。」

楊巨濟詩曰：「爐煙添柳重，宮漏出花遲。」當以下句為試舉人詩題。濟本作源。

晏元獻稱國初待詔云：「醉輕浮世事，老重故鄉人。」張安道亦稱：「紅塵三尺險，中有是非波。」

晏臨淄宴集詩最多，有一聯云：「春風任花落，流水放杯行。」

惠崇《游長安》云：「人游曲江少，草入未央深。」不減，馬放降來地，雕盤戰後云」。

景三年，後苑生雙竹，宣宰相從臣賦詩。知制誥李絢有詩云：「日回龍並影，風過風聯聲。」眾嗟賞之。〔前並《詩史》〕

嘗和杜祁公《致仕詩》云：「收得桑榆歸物外，種成桃李滿人間。」亦佳。

〔《雲齋廣錄》〕

李元膺《游春詩》云：「夾道桃花三月暮，馬蹄無處避殘紅。」其標致如此。

陳台、杜默預東平郡宴。太守請賦海棠詩，默云：「倚風莫怨唐工部，後裔寧知不解詩。」坐客嘆服。〔《詩史》〕

臧謀《梅花詩》云：「綠楊解語應相笑，漏洩春光卻是誰？」人皆誦之。

淇川人楊萬畢，字通一，作《聞梧桐夜雨》詩云：「千里暮雲山已黑，一燈孤館酒初醒。」索寞之意盡於此。

華州華陰縣宰許弋，於縣廨闢一軒，名曰「增明」，取韓文公「遙岑出寸碧，遠目增雙明」之意。羽客姚太虛謁許公，因書云：「遙岑寸碧尚增明，何況雲峰三十六！」

楊茂卿詩云：「河勢昆崙遠，山形菡萏秋。」誠佳。

錢昭度《燈詩》云：「繡帔夢驚中酒處，朱門人語上朝時。」未若「船中聞雁洞庭夜，床下有蛩長信秋」，意格清遠。

昭度又有《聞角詩》云：「風欲拋高雨壓沉，黃昏前後五更深。」議者云，此亦句之優者。

王文穆罷相帥，朝士皆有詩，陳從易詩最佳，云：「千重浪里平安過，百尺竿頭穩下來。」

景末，昊叛，夏鄭公守長安，梅聖俞送詩云：「亞夫金鼓從天落，韓信旌旗背水陳。」鄭公獨刻此詩於石。

範景仁喜為詩，年六十三致仕。一朝思鄉里，遂輕行入蜀。故人李才元知梓州，枉道過之。歸至成都，日與鄉人樂飲，散財於親舊之貧者。遂游峨嵋、青城，下巫峽，出荊門，歲暮乃還京師。在道作詩二百五篇，有云：「不學鄉人誇駟馬，未僥吾祖泛扁舟。」此二事，他人所不能用也。

範希文於江上見一漁父，意其有德隱者也。問姓名，不對。但留一絕云：「十年江上無人問，兩手今朝一度叉。」〔《並同前》〕

閩嶺孟貫，為性疏野，不以名宦為意，喜篇章。大諫楊徽之稱之，如《寄張山人草堂》云：「掃葉林風後，拾薪山雨前。」

韓襄客者，漢南女子，為歌詩，知名襄漢間。孟浩然贈詩曰：「只為陽台夢裏狂，降來教作神仙客。」襄客《閨怨詩》曰：「連理枝前同設誓，丁香樹下共論心。」先公熙寧中迓虜使成堯錫，見遺衣服，刺此聯於裹肚上，其下複刺丁香、連理、男女設誓之狀。虜人重此句為佳制。〔《詩史》〕

開元中，將軍宋清有神劍，後為瓜州牧李廣琛所得。哥舒翰求之，廣琛不與，贈詩曰：「刻舟尋已化，彈鋏未忘酬。」〔《南部新書》〕

廬阜人陳沆，立性僻野，不接俗士，黃損、熊皎、虛中師事之。《寒食後》云：「罷卻兒女戲，放他花木生。」《閒居》云：「掃地雪粘帚，耕山鳥怕牛。」

《題水》云：「點入旱雲千國仰，力浮塵世一毫輕。」齊己贈沆云：「四海方磨劍，深山自讀書。」〔並《雅言雜載》〕

張觀，性沉靜，未嘗草書，《自詠》曰：「保心如止水，為行見真書。」以為著題。〔《桂苑雜錄》〕

太上隱者，人莫知其本末。好事者從問其姓名，不答，留詩一絕云：「偶來松樹下，高枕石頭眠。山中無歷日，寒盡不知年。」〔《古今詩話》〕

宋之問貶黜放還，至江南，游靈隱寺，夜月極明，長廊行吟曰：「鷲嶺鬱，龍宮鎖寂寥。」未得下聯。有老僧燭燈坐禪，問曰：「少年不寐而吟諷甚苦，何耶？」之問曰：「欲題此寺，而思不屬。」僧曰：「試吟上聯。」之問誦之，曰：「何不道『樓觀滄海日，門對浙江潮』？」之問終篇曰：「桂子月中落，天香雲外飄。捫蘿登塔遠，刳木取泉遙。雲薄霜初下，冰輕葉未凋。待入天台路，看餘渡石橋。」僧一聯乃篇中警策也。遲明訪之，已不見。寺僧曰：「此駱賓王也。」

張俞，成都人，蜀以賢良稱之，有詩行於世。《題武侯廟》云：「高光如有嗣，吳魏豈勝誅！」又《題御愛山》云：「可勝亡國恨，猶有愛山心！」《題洞庭湖》云：「萬頃碧波看不盡，一拳孤岫望中明。」皆佳。

劉夢得有《獨吟》曰：「巴人淚逐猿聲落，蜀客舟從鳥道回。」

姚合《道旁亭子》詩云：「南陌游人回首去，東林道者杖藜歸。」不言亭，亦佳。

王摩詰酷好畫山水，其畫山聳谷邃，雲浮水飛，意出塵外。嘗自題云：「宿世謬詞客，前身應畫師。」李定為妙品上上。〔同前〕

李益詩名早著，征人早行篇，好事者畫為圖障。如「回樂峰前沙似雪，受降城下月如霜」，天下歌之。

胡擢詩善狀花木鳥獸，飄然有物外意。嘗謂人曰：「吾思苦於三峽聞猿。」

吟曰：「甕中每醞逍遙樂，筆下閒偷造化工。」

唐南蠻侵軼西川，僖宗幸蜀，慮為患，以女下降。蠻喜其姻聯大國，遣宰相趙隆眉、楊奇鯤、段義宗來朝行在。高駢自淮海飛章云：「南蠻心膂，唯此數人，請留而鴆之。」迄僖宗還京無虞，用駢計也。楊趙輩各有詞藻，《途中》云：「風裏浪花吹更白，雨中山色洗還青。海鷗聚處窗前見，林啼時枕上聽。」

自唐以來，試進士詩號省題，時有佳句。如梓州進士楊諤，天聖八年省試《蒲車詩》，云：「草未驚皇轍，山削護帝輿。」是歲下第。景元年省試《宣室受匣詩》云：「願前人主席，一問洛陽人。」是歲及第。未幾卒。慶歷二年，韓欽試《勛門賜戟詩》云：「凝鋒畫翻轉，交鏃採文繁。」範景仁曾見真本云：「迎鋒畫翻轉，映日採文繁。」姑兩存之。蘇州進士王偃試《邇英延講藝詩》，云：「白虎前芳掩，金華舊事輕。天心非不悟，垂意在蒼生。」有古諷諫意，是年奏名甚高，御前下第。二十年始第，尋卒。滕元發皇五年禦試《吹律聽軍聲詩》，云：「萬國休兵外，群生奏凱中。」又作《西旅來王詩》云：「寒日邊聲斷，春風塞草長。傳聞漢都護，歸奉萬年觴。」極為場屋所稱。楊諤有《題驪山》云：「行人問宮殿，耕者得珠璣。」

孟蜀王時，花蕊夫人能詩而世不傳。王平甫於館中得七言三十餘篇，大約似王建。詩云：「廚船進食簇時新，列座無非侍從臣。日午殿頭宣索膾，隔花催喚打魚人。」又：「月頭分給買花錢，滿殿宮娥盡十千。遇著唱名多不語，含羞急過御床前。」〔並同前〕

楊文公在館閣時，占城進獅子，例進詩。文公云：「渡海鯨波息，登山豹霧清。」〔《雜說》〕

章獻太后挽辭數百首，唯石曼卿一聯首出，曰：「《震》出《坤》柔變，《乾》成太極虛。」太后稱制日久，仁宗端拱，至是始親萬機。曼卿詩切合時宜，又不卑長樂也。〔《古今詩話》〕

嘉中，劉諷都官，簡州人，方年六十三，致仕。夫婦徙居賴山。謝景山有詩送云：「移家尚恐青山淺，隱幾唯知白日長。」朱公綽詩云：「諫草焚來應見史，橐金散盡只留書。」〔《溫公續詩話》〕

潘天錫員外與沈郎中，宅相鄰，同游古觀分題。天錫云：「風便磬聲遠，日斜樓影長。」沈彬云：「松欹晚影離壇草，鐘撼秋聲入殿風。」〔《郡閣雅談》〕

唐宣宗《重陽賜群臣宴詩》曰：「款塞旋征騎，和戎委廟賢。傾心方倚注，協力共安邊。」魏謨《應制》云：「四方無事去，神豫杪秋來。八水寒光動，千山霽色開。」宣宗嘉之。〔《南部新書》〕

魏野《啄木》云：「千林啄如盡，一腹餒何妨！」有詩人規戒之風。《閒居》云：「妻喜栽花活，童誇鬥草贏。」得野人趣，非急務故也。又云：「燒葉爐中無宿火，讀書窗下有殘燈。」有嫌「燒葉」貧寒太甚，改「葉」為「藥」，不惟壞此一句，並下句亦減氣味，所謂求益反損也。《贈司馬君實》云：「文雖如古道，貌不似貧家。」公監安豐酒稅，赴官，有《行色》詩云：「冷於陂水淡於秋，遠陌初窮見渡頭。猶賴丹青不能畫，畫成應遣一生愁。」非狀難寫之景乎？〔《溫公詩話》〕

寇萊公，年十九進士及第，知東巴縣，詩云：「野水無人渡，孤舟盡日橫。」

又為《江南春》詩云：「波渺渺，柳依依，孤村芳草遠，斜日杏花飛。江南春盡離腸斷，滿汀洲人未歸。」膾炙人口。〔《古今詩話》〕

李長吉歌云「天若有情天亦老」，以為奇怪無對。石曼卿云：「月如無恨月長圓。」〔《溫公續詩話》〕

九華山人熊皎能詩，《早行》云：「山前猶見月，陌上未逢人。」《山居》云：「果熟秋先落，禽寒夜未棲。」《閒居》云：「深逢野草皆為藥，靜見樵人恐是仙。」又云：「厭聽啼鳥夢醒後，慵掃落花春盡時。」〔《雅言雜載》〕

李範，關中人，善章句。為《道旁木》云：「雖當南北路，不礙往來人。」

《經王山人舊居》云：「鶴歸秋漢遠，人去草堂空。」《秋日江干遠望》云：「清猿啼遠木，白鳥下前灘。」《暮秋懷故人》云：「天涯故友無來信，窗外拒霜空落花。」《江寺閒書》云：「釣叟無機沙鳥睡，禪師入定白牛閒。」〔同前〕

丁晉公在朱崖，有詩數十篇，號《知命集》，有曰：「草解忘憂憂底事，花名含笑笑何人？」〔《古今詩話》〕

陸子履《言懷》云：「薄有田園歸去好，苦無官況莫來休。」士君子莫不賞味其意。〔《青瑣集》〕

湘南詩僧文喜為《失鶴詩》，云：「一向亂雲尋不得，幾番臨水待歸來。」

上潭州劉相，大稱許。

河外僧清晤《春日即事》云：「宿鳥歸花影，潮魚沒浪痕。」《郊外晚菊》云：「疊浪支層漢，殘陽補斷霞。」上賈侍中，遂褒稱之。

範攄有子，七歲能詩。《夏景》云：「閒雲生不雨，病葉落非秋。」方幹曰：「必不享壽。」未十歲而終。

劉昭禹，字休明，婺州人。為詩刻苦，不懼風雨。有云：「句向夜深得，心從天外歸。」言不虛耳。〔並同前〕

廖凝字熙績，十歲《詠棋》詩云：「滿汀鷗不散，一局黑全輸。」識者見之曰：「必垂名於後。」〔《郡閣雅談》〕

裴說、裴諧俱有詩名。說官至補闕，諧終於桂嶺假官宰。同作《湘江吟》，說詩云：「吟餘潮入浦，坐久燒移山。」諧詩云：「風回山火斷，潮落岸冰高。」

《經杜甫墳》，說云：「擬掘孤墳破，重教大雅生。」諧曰：「名終埋不得，骨且朽何妨！」景同而語意俱別。

呂文穆公未第時，嘗游一縣，忘其縣名。胡大監旦方隨其父宰是邑，遇呂甚薄。客有譽曰：「工於詩，宜少加禮。」胡問其警句，客舉一篇，卒章云：「挑盡寒燈夢不成。」胡笑曰：「乃一渴睡漢耳。」呂恨而去。明年，首中甲科，因人寄語胡曰：「渴睡漢狀元及第。」胡答曰：「待我明年第二人及第，輸君一籌。」

既而次榜亦中首選。〔《歐公詩話》〕

許致殿丞及第後，忽心恙，為詩亂題房壁，云：「有漏難求佛，無機好學禪。」

又《江上對月》云：「江使不來秋練淨，月娥長在夜珠寒。」〔《貢父詩話》〕

●卷十四·警句門下

石曼卿以詩酒豪爽得名。嘗獨行京師，倏有豪士揖曼卿語，已而曰：「公幸過我家。」曼卿語諾。豪士顧從騎載曼卿同行，入委巷，前抵大第，三四門乃至內堂。庭戶宏麗，施設錦繡，侍女珠翠，延飲，求曼卿書字。曼卿醉後書其詩《籌筆驛》等數篇，豪士甚珍愛之，贈曼卿金帛可值數十百千，使從騎送歸。初不知其誰何。後日尋訪，迷不省所居閭里，人不能知。他日，複遇之途，又以金數十兩贈曼卿云：「《籌筆驛》詩『意中流水遠，愁外舊山青』最佳。」〔《中山詩話》〕

歐陽詹，乾德中獻《野史》，授黃崗宰，有詩行於世。《聞猿》云：「啼猿非有恨，行客自多悲。」《聞笛》云：「不知吹者意，何似聽人心，」《臥屏》云：「橫琴遮遠洞，舉手出高峰。」《公宇蘆》云：「漁家分得兩三莖，公退徐吟思倍清。官滿不將歸舊隱，蕭蕭留與後人聽。」〔《雅言雜載》〕

繆島雲少從浮屠，詩尚奇險，如「拋芥子降顛狒狒，折楊枝灑醉猩猩」，複出前輩。〔《摭言》〕

湖南日試萬言王，與李群玉校書相遇於嶽麓寺。群玉揖之曰：「公何許人，日試萬言？」曰：「然。」群王曰：「與公聯句，可乎？」，曰：「惟子之命。」群玉破題授之曰：「芍藥花開菩薩面。」繼之曰：「棕櫚葉散夜叉頭。」

〔《摭言》〕

東坡云：「兒子邁幼嘗作《林檎》詩云：『熟果無風時自脫，半窗迎日鬥先紅。』於等輩中亦號有思致者。今已老，無他技，但時出新句。作酸棗尉，有詩云：『葉隨流水歸何處？牛載寒鴉過別村。』」〔《百斛明珠》〕

眉山矮道士李伯祥好為詩，格亦不能高，往往有奇語。如「夜過修竹寺，醉打老僧門」，皆可愛。予幼時，學於道士張易簡觀中，伯祥與易簡往來，嘗嘆曰：「此郎君，貴人也。」不知何以知之。〔同前〕

狄煥《南岳石樓曉望》云：「數點當秋霽，不知何處峰。」《題岳路松》云：「一嶂雨聲歸洞壑，兩條翠色下瀟湘。」〔《雅言系述》〕

曾弼，長沙人，依逸人王元為詩友。《宿玉泉寺》云：「山偷半庭月，池印一天星。」《君山》云：「翠壓魚龍窟，寒堆波浪心。」

蔣鈞字不器，營道人，與劉洞陳甫為詩友。寄柳宣云：「因借夢書過竹寺，學耕秋粟繞茅原。」戎昱詩有「一夜不眠孤客耳，主人門外有芭蕉」。鈞代答云：「芭蕉葉上無愁雨，自是多情聽斷腸。」

史虛白，嵩洛人。廖凝寄之詩曰：「飯僧春嶺蕨，醒酒雪潭魚。」終於湓浦。

林楚才，賀州富川人。《贈致仕黃損》詩云：「身閒不恨辭官早，詩好常甘得句遲。」

陳甫字惟吉，吉水人。《贈黃岩》云：「清時不作登龍客，綠鬢閒梳傍草堂。」

《漳江感懷》云：「一雨洗殘暑，萬家生早涼。」《村居》云：「暮鳥歸巢急，寒牛下隴遲。」《詩》云：「算吟千百首，方得兩三聯。」

高元矩，宣城人。《贈宣城宰》云：「硯貯寒泉碧，庭堆敗葉紅。」《贈徐學士》云：「鸞掠琴弦穿靜院，吏收詩草下閒庭。」

暢鳧字舄之，閩人。《山中即事》云：「背日流泉生凍早，逆風歸鳥入巢遲。」

李平，關右人，《讀武帝內傳》云：「龍髯已斷嬪嬙老，豹尾不來歧路長。」

《閒書》云：「至人無夢夢不到，天道惡盈盈有餘。」

曹嵩，衡陽人，《題衡山尋仙觀》云：「千年松引東陵鶴，三級芝田草木香。」

《贈陳先生》云：「讀《太玄經》秋醮罷，注《參同契》夜燈微。」《經羅大夫故居》云：「鹿眠荒圃寒蕪白，鴉噪殘陽敗葉飛。」

秘館以上巳日會西池，王仲至有二詩，張文潛和之最工，云：「翠浪有聲黃帽動，春風無力彩旗垂。」秦少游云：「簾幕千家錦繡垂。」仲至笑曰：「此語又待入《小石調》也。」少游有「已煩逸少書陳跡，更屬相如賦《上林》」之句，諸人亦為難及。〔《王宜方詩話》〕

山谷曰：「餘作兩句云：『清鑒風流歸賀八，飛揚跋扈付朱三。』未知可贈誰，不能成章。」〔《王直方詩話》〕

有以長韻詩上王仲至，其一聯云：「狗監傳新賦，雞林購近詩。」屬對頗工，而終篇無若此者，言辭鄙陋，幾可絕倒。豈所謂寸有所長耶？

舒王和人歌曲，有暖字韻一篇，餘清老云：「更有一篇，只記一句云『夕陽到處花偏暖』。」及嘗代一小兒賦《花糕詩》一絕。恨不得見。

荊公在金陵，嘗指壁上所題兩句云：「一水戽〔一云護〕田將綠繞，兩山排闥送青來。」

張塤字叔和，謂餘曰：「塤一日到洛中謁潞公，方飯後，坐於一亭，亭邊皆蘭。既見，不交一談。對坐幾時，公方曰：『香來也。』叔和以為平生所未聞。

潞公云：『凡香嗅之則不佳，須待其因風自至。』」餘始悟山谷詩云：「披拂不盈懷，時有暗香度。」

韓持國有云：「青煙人幾家，綠野山四合。」當時無不傳誦。

東坡云：「參寥善絕句，有云：『隔林仿佛聞機杼，知有人家在翠微。』每為人誦。後來黃州，相聚半年。京師故人以書相遺曰：『知有僧在彼，非「隔林仿佛聞機杼」和尚耶？』僕謂參寥曰：『此吾師七字師號也。』」

梅聖俞在禮部考校時，和歐陽文忠公《春雪》詩云：「有夢皆蝴蝶，逢袍只麻。」用事如此乃可貴。

餘愛張文潛《過宋都》詩云：「白頭青鬢有存沒，落日斷霞無古今。」不減老杜。

山谷有光山道中雪詩云：「山銜斗柄三星沒，雪共月明千里寒。」都尉王晉卿足成《鷓鴣》天云：「才子陰風度遠關，清愁曾向畫圖看。山銜斗柄三星沒，雪共月明千里寒。新路陌，舊江幹。崎嶇誰嘆客程難。臨風更聽昭華笛，簌簌梅花滿地殘。」

舒王《與吳彥律》云：「含風鴨綠鱗鱗起，弄日鵝黃裊裊垂。」自云：「此幾凌轢造物。」

張文潛謂餘曰：「黃九云：『桃李春風一杯酒，江湖夜雨十年燈。』真奇語。」

〔並同前〕

詩云：「千山送客東西路，一樹照人南北枝。」王康功推官作。〔《王直方詩話》〕〕

牛丞相奇章公初為詩，矜奇特語，至有「地瘦草叢短」句。明年秋卷成呈之曰：「有求色必赧，憑酒意乃伸。」益加能矣。明年乃上第。因曰：「楊茂卿云：『河勢昆崙遠，山形菡萏秋。』此過華陰山下作。初用『蓮峰』，作『菡萏』的當而暗盡矣。」〔劉禹錫《佳話錄》〕

蜀王建時，楊義方能文詞，為《春日詩》云：「海邊紅日半離水，天外暖風輕到花。」《贈王樞密》云：「兩聲鞭自禁門出，一簇人從天上來。」〔《異聞錄》〕

唐求、劉郇伯有詩名。唐求《臨池洗硯》詩云：「恰似有龍深處臥，被人驚起黑雲生。」又：「漸寒沙上路，欲暝水邊村。」《早行》云：「沙上鳥猶睡，渡頭人已行。」詩思不出二百里間。劉郇伯為範鄭郎中詩友，範得句云「歲盡天涯雨」，久而難對，以問於劉郇伯，曰：「何不道『人生分外愁』。」範賞之。

然老於新津之東渡，非隱非吏。二子亦可凌厲名場，而死丘樊，所謂蜀人無志懷土，正此也。〔《北夢瑣言》〕

餘問山谷：「今之詩人誰為冠？」曰：「陳無己。」「其佳句可得聞乎？」

曰：「吾見其作《溫公挽辭》一聯，便知其才不可敵。曰：『政雖隨日化，身已要人扶。』」〔《冷齋夜話》〕

盛次仲、孔平仲同在館中，雪夜論詩，平仲曰：「當作不經人道語。」曰：「斜拖闕角龍千尺，淡抹牆腰月半棱。」次仲曰：「甚佳，其未大。」乃曰：「看來天地不知夜，飛入園林總是春。」平仲乃服。〔《冷齋夜話》〕

舒王嘗《寄蔣山元禪師》詩曰：「不與物違真道廣，每隨緣起自禪深。」

〔《冷齋夜話》〕

●卷十四·唱和門

熙寧間，初作東西府，望氣者云有天子氣。及府成，車駕果幸，張以詩慶二府諸公。荊公和云：「曾留上主經過跡，更費高人賦詠才。」〔《倦游錄》〕

唐路德延有《孩兒詩》五十韻，傳於世。侍郎張公師錫次韻成《老兒詩》，曰：「鬢髮盡皤然，眉分白雪鮮。周回延客話，傴僂抱孫憐。無病常供粥，非寒亦衣綿。假溫衾擁背，借力杖手耆肩。貌比三峰老，年過四皓仙。喚方離枕上，扶始到門前。每愛烹山茗，嘗嫌打石蓮。耳聾如塞纊，眼暗似籠煙。宴坐羸扶幾，乘騎困鞭。頭搖如轉旋，唇動若抽牽。骨冷愁離火，牙疼怯漱泉。形骸將就木，囊橐尚貪錢。膠睫乾眵綴，粘髭冷涕懸。披裘腰懶系，濯手袖慵揎。抬舉衣頻換，扶持藥屢煎。坐多茵易破，行少履難穿。喜婢裁裙布，嗔妻買粉鈿。房教深下幕，床遣厚鋪氈。琴聽憐三樂，圖張笑七賢。看經嫌字小，敲磬喜聲圓。食罷羹流袂，杯餘酒帶涎。樂來須遣罷，醫到久相延。裹帽縱橫掠，梳頭取次纏。長籲思往事，多感聽哀弦。氣注腰還重，風牽口更偏。墓松先遣種，志石預令鐫。客到唯求藥，僧來忽問禪。養茶懸土灶，曝艾曬簷椽。怒僕空睜眼，嗔童謾握拳。心驚嫌リ蹴，腳軟怕秋千。局縮同寒，摧う似餓鳶。觀瞻多目眩，舉動即頭旋。女嫁求紅燭，男婚乞彩箋。已聞頒幾杖，寧更佩韋弦！賓客身非與，兒孫事已傳。養和屏作伴，如意佛相連。久棄登山屐，惟存負郭田。呻吟朝不樂，展轉夜無眠。呼稚臨床伴，看書就枕邊。冷懷疑貯水，虛耳訝聞蟬。束帛非五分，安車信有緣。伏生甘坐末，絳老讓行先。拘急將風夜，昏沉欲雨天。雞皮塵旋潰，兒齒食頻填。每憶居郎省，常思釣渭川。喜逢迎佛會，羞赴賞花筵。徑遠令移檻，階危索減磚。好生焚鳥網，惡殺拆魚船。既感桑榆日，常嗟蒲柳年。長思當弱冠，悔不剩狂顛。」〔《青箱雜記》〕

牛僧孺將赴舉時，投贄於劉夢得，對客展讀，飛筆塗竄其文。居三十年，夢得守汝，牛出鎮漢南，枉道汝水，駐旌信宿。酒酣，贈詩於夢得曰：「粉署為郎二十春，向來名輩更無人。休論世上升沉事，且鬥尊前見在身。珠玉會應成咳唾，山川猶覺露精神。莫嫌恃酒輕言語，曾把文章謁後塵。」夢得方悟往年改文卷之事，和答云：醜曰年曾忝漢朝臣，晚歲空餘老病身。初見相如成賦日，後為丞相倚門人。追思往事咨嗟久，幸喜清風語笑頻。猶有當時舊冠劍，待公三日拂埃塵。」

〔《古今詩話》〕

長慶二年，王起自中書舍人知舉，放進士周墀及第。後同在翰林。會昌三年，起自僕射再放榜，時周墀任華州，因寄詩賀，敘同在翰林曰：「文場三化魯諸生，二十餘年振重名。曾忝木雞誇羽翼，又陪金馬入蓬瀛。雖欣月桂居先折，更羨春蘭最後榮。欲到龍門看風水，關防不許暫離營。」答曰：「貢院離來二十霜，誰知更忝主文場。楊葉縱能穿舊的，桂枝何必愛新香。九重每憶同仙禁，六藝初吟得夜光。莫道相知不相見，蓮峰之下有龔黃。」人以為絕唱。〔《廣卓異記》〕

韋中憲蟾廉問鄂州，春日除替，祖筵上題《文選》兩句云：「悲莫悲兮生別離，登山臨水送將歸。」以毫箋授賓從，請續其句，坐中悵望，皆不屬。有酒妓泫然曰：「某不知，欲口占兩句。」乃曰：「武昌無限新栽柳，不見楊花撲面飛。」

坐客嘉嘆。韋有《贈聾僧》詩云：「於嶺東西煙靄合，兩間茅屋一溪雲。」師云：「耳重誰解知師意，人是人非不欲聞。」〔《雅言雜載》〕

曹相確鎮浙西日，會湖中，郡判官王樞舉進士嚴惲詩曰：「春光苒苒歸何處，更向花前把一杯。盡日問花花不語，為誰零落為誰開？」王仰其才調，和曰：「花落花開人世夢，衰榮閒事且持杯。春風底事輕搖落，何似從來不要開。」同前

龔穎自負文學，少許可，又談論多所折難。知鼎州，士罕造其門；獨丁晉公贄文求見，穎倒屣迎迓，酬對終日，至於忘食，曰：「自唐韓柳後，今得子矣。」

翌日，丁獻詩於穎，穎次韻和酬曰：「膽怯何由戴鐵冠，只緣昭代獎孤寒。曲肱未遂違前志，直指無聞是曠官。三諫每傳朝客說，五溪閒憑郡樓看。祝公早得文場雋，況值天階正舞干？」〔《青瑣雜記》〕

江西韋丹大夫與僧靈徹為忘形之契。寄徹詩云：「王事紛紛無暇日，浮生冉冉只如云。已為平子歸休計，五老峰前必共論。」徹酬曰：「年老身閒無外事，麻衣草坐只容身。相逢盡道休官去，林下何曾見一人？」〔《雲溪友議》〕

白中令鎮荊南，杜蘊常侍問長沙。諸從事盧發致聘焉。發酒酣傲睨，公少不懌，因改著詞令曰：「十姓胡中第六胡，也曾金闕掌洪爐。少年從事誇門地，莫向尊前喜氣粗。」盧答曰：「十姓胡中第六胡，文章官職勝崔盧。暫來關外分憂寄，不稱賓筵語氣粗。」公極歡。〔《摭言》〕

梅聖俞客歐陽晦夫，使工畫茅庵，己居其中，一琴橫床而已。曹子方作詩四韻，僕和云：「寂寞王子猷，回船剡溪路。超遙戴安道，月夕誰與度！倒披王恭氅，半掩袁安戶。應調折弦琴，自和捻須句。」〔《百斛明珠》〕

東坡云：「餘在廣陵，與晁無咎曇秀道人同舟送客山光寺，客去，餘醉臥舟中，秀作詩云：『扁舟乘興到山光，古寺臨流勝氣藏。慚愧南風知我意，吹將草木作天香。』予和云：『鬧里清游似隙光，醉時真境發天藏。夢回拾得吹來句，十里南風草木香。』餘昔對文忠公誦文與可詩云：『美人卻扇坐，羞落庭下花。』公曰：「此非與可詩，世間元有此句，與可拾得耳。』後五年，秀來惠州見予，偶道其事。」〔《王直方詩話》〕

鄧洵美，連山人，乾二年中進士第，與司空、少保溥同年。謁劉氏，不禮，歸武陵。時周氏有其地，且闢在幕府。未幾，司空氏自禁林出使武陵，與洵美相遇，贈詩曰：「憶昔詞場共著鞭，當時鶯穀喜同遷。關河契闊三千里，音信稀疏二十年。君遇已知依玉帳，我無才藻步花磚。時情人事堪倜悵，天外相逢一泫然。」洵美和云：「詞場幾度讓長鞭，又向清朝賀九遷。品秩雖然殊此日，歲寒終不改當年。馳名早已超三院，侍直仍忻步八磚。今日相逢番自愧，閒吟對酒倍潸然。」相國歸闕，率偕載，而辭以疾不行。相國語同年少保公。公時在黃閣，洵美在武陵，又為詩寄之云：「衡陽歸雁別重湖，銜到同人一紙書。忽見姓名雙淚落，不知消息十年餘。彩衣我已登黃閣，白社君猶葺舊居。南望荊門千里外，暮雲重疊滿晴虛。」周氏疑洵美漏洩密謀，急追捕易俗場官而遇害。建隆初，王師下湖湘，相國複收衡陽，道經易俗場，作詩吊曰：「十年衣染帝鄉塵，蹤跡仍傳活計貧。高掇桂枝曾遂志，假拖藍綬至終身。侯門寂寞非知己，澤國ゐ惶似旅人。今已向公墳畔過，不勝懷抱暗酸辛。」〔《雅盲系述》〕

山谷云：「金華俞清老名子中，三十年前與予共學於淮南。元豐甲子相見於廣陵，自云荊公欲使之脫縫掖著僧伽藜，奉香火於半山宅寺，所謂報寧禪院者，予之僧名紫琳，字清老。無妻之累，去作半山道人，似為不難事。然生龜脫筒，亦難堪忍。後數年見之，儒冠自若。因嘗戲和清老詩曰：『索索葉似雨，月寒遙夜闌。馬嘶車鳴鐸，群動不遑安。有人夢超俗，去發脫儒冠。平明視清鏡，政爾良獨難。』子瞻屢哦此詩以為妙。」〔《王直方詩話》〕

乾元年，戶部侍郎王仁裕放王溥狀元及第。溥不數年拜相。仁裕時為太子少保，有詩賀曰：「一戰文場拔趙旗，便攜金鼎贊無為。白麻驟降恩何厚，黃ト初聞喜可知。跋敕案前人到少，築沙堤上馬行遲。押班長幸遙相見，親狎爭如未貴時！」溥和曰：「揮毫文戰偶搴旗，待詔金華亦偶為。白社遽當宗伯選，赤心旋遇聖人知。九霄得路榮雖極，三接承恩出每遲。職在台司多少暇，親師不及舞雩時。」〔《廣卓異記》〕

魯直使余對句，曰：「呵鏡雲遮月。」對曰：「啼妝露著花。」魯直罪餘於詩深刻見骨，不務含蓄，餘竟不曉此論，當有知者。〔《冷齋夜話》〕

東坡自嶺外回，有七言一篇，末句用毿毿字，李端叔和云：「再見門生應不識，霜髭雪鬢兩毿毿。」時以為絕著題，蓋端叔年未甚老而白毛滿頷故也。陳三又云：有一明眼人，能見人前後世。忽一惡少見之，其人云：「頭上已有剝剝之聲，腰間欲作毿毿之勢。」無己曰：「我欲和云：莫教腰下見毿毿。」聞者大笑，恨終不能成耳。〔《王直方詩話》〕

●卷十五·留題門上

呂申公累乞致仕，仁宗不允。他日複叩便坐，度其不可留，因詢曰：「卿去，誰可代者？」申公曰：「知臣莫如主，陛下自擇。」堅問之，乃引陳文惠曰：「陛下必欲得英俊經綸之臣，則臣所不知。若圖任老臣，鎮安百度，周知天下事，無如陳堯佐。」仁宗然之，文惠遂大拜。極懷薦引之德，因作《燕詞》，攜酒過之。申公使之歌焉。詞云：「二社良辰，千家庭院。翩翩又見新歸燕。鳳凰巢穩許為鄰，瀟湘煙暝來何晚！亂入紅樓，低飛綠岸。畫梁時拂歌塵散。為誰歸去為誰來？主人恩重朱簾卷。」申公笑曰：「自恨卷簾人已老。」文惠曰：「莫愁調鼎事無功。」老於廊廟，而醞藉不減。昔任浙漕，有《吳江詩》曰：「平波渺渺煙蒼蒼，菰蒲才熟楊柳黃。扁舟系岸不忍去，秋風斜日鱸魚鄉。」又《碧瀾堂詩》云：「苕溪清淺溪斜，碧玉寒光照萬家。誰與月明終夜聽，洞庭漁笛隔蘆花。」

〔《古今詩話》〕

徐州漢興歌風台，詩雖多，張安道詩最絕，云：「落魄劉郎作帝歸，樽前一曲《大風詞》。才如信越猶菹醢，安用思他猛士為！」〔《青箱雜記》〕

臨潼朝元閣，詩雖多，惟陳文惠二韻首出，曰：「高閣高閣迥，秋毫無隱情。

浮雲忽一蔽，不見漁陽城。」

張退傅宰邵武時，多游僧舍，至則吟詠忘歸。《題西庵寺》曰：「西庵深入西山裏，算得當年少客游。密密石叢蟠小徑，涓涓雲竇瀉寒流。松皆有節垂青蓋，僧盡無心也白頭。欲刷粉碑書好字，調卑官冗不堪留。」《題寶蓋岩寺》云：「身為冠冕流，心是雲泉客。每到雲泉中，便擬忘歸跡。況此寶蓋岩，天造清涼宅。稅車官道邊，誰知願言適？」《過建寧縣洛陽村》曰：「金穀花時醉幾場，舊游無日不思量。誰知萬水千山裏，枉被人言過洛陽！」並同前

張伯玉過姑熟，見太白十詠不及明月泉，因題一絕曰：「至今千古松，猶伴數峰雪。不見纖塵飛，寒泉湛明月。」

陳文惠至古寺，作詩曰：「殿古寒爐空，流塵暗金碧。獨坐偶無人，又得真消息。」〔《春明退朝錄》〕

顏謝，魯公之後，所居有泉石松竹，創亭延客。孟賓於留題詩曰：「園林瀟灑聞來久，欲往因循二十秋。今日開襟吟不盡，碧山重疊水長流。」〔《江南野錄》〕

陳穎，南昌人，業進士，《題漢祖廟》曰：「項羽英雄猶不懼，可憐容得闢陽侯！」得狂病而卒。同前

長安慈恩寺浮屠，前後題詩多矣。唐文宗朝，元微之白樂天到塔下，見章八元所留詩，悉令陳去諸家牌，惟留章詩。詩云：「十層突兀在虛空，四十門開面面同。卻怪鳥飛平地上，自驚人語半天中。回梯暗踏如穿洞，絕頂初攀似出籠。

落日鳳城佳氣合，滿城香樹雨。」〔《鑒戒錄》〕

雍陶典雅州，送客至情盡橋，改為折柳橋，題詩曰：「從來只有情難盡，何事名為情盡橋？自此改名為折柳，從他離恨一條條。」

施肩吾《題友人閒居》詩曰：「花眼綻紅斟酒看，藥心抽綠帶煙鋤。」

夫差廟拆姑蘇台木創成。陳羽題詩曰：「姑蘇台畔千年木，刻作夫差廟裡神。

幡蓋寂寥塵土滿，不知簫鼓樂何人！「並同前

陳羽姑蘇台詩云：「憶昔吳王爭霸日，歌謠滿路上蘇台。三千宮女看花處，人盡台空花自開。」〔《古今詩話》〕

程賀《詠君山》詩曰：「曾游方外見麻姑，說道君山此本無。云是昆崙山頂石，海風吹落洞庭湖。」〔《鑒戒錄》〕

劉象《詠仙掌》詩曰：「萬古亭亭倚碧霄，不成擎亦不成招。何如掬取蓮池水，灑向人間救旱苗？」同前

砌台即今撥擦台也。王侯家作以為臨觀之戲。唐張素詩云：「寫望臨香閣，登高下砌台。林間踏青去，席上意錢來。」即知唐來有之。太祖朝大王都尉家其子承裕幼時，其父戲補「砌台使」。〔《談苑》〕

楊文公罷處州，過饒州餘干縣，登干越亭，前瞰琵琶洲，後枕思禪寺，天下絕境，古今留題百餘篇。張祜詩云：「扁舟亭下駐煙波，十五年游重此過。洲嘴露沙人渡淺，樹梢藏竹鳥啼多。層瀾漲水痕猶在，古板題詩字已訛。況是高秋正圓月，可堪聞唱異鄉歌！」劉長卿云：「天南愁望絕，亭下柳條新。落日獨歸鳥，孤舟何處人！生涯投越嶠，世業陷胡塵。草色迷征路，鶯啼傍逐臣。秦台悲白首，楚渚怨青。杳杳鐘陵暮，悠悠鄱水春。獨醒翻取笑，直道不容身。得罪風霜苦，全生天地仁。青山數行淚，滄海一窮鱗。流落機心盡，空憐鷗鳥親。」〔《談苑》〕

江遵《詠史》云：「秦築長城比鐵牢，蕃戎不敢過臨洮。雖然萬里連雲際，不及堯階三尺高。」何光遠稱此詩卓絕，千百集中無以加。〔《詩史》〕

桂州左右，山皆平地拔起數千百丈，石如染黛，陽朔縣尤佳。沈彬有詩云：「陶潛彭澤五株柳，潘岳河陽一縣花。兩處爭如陽朔好，碧蓮峰裏住人家？」觀此，山水可知。同前

淮陰廟題者甚多，惟錢諫議昆詩最佳：「築壇拜日恩雖厚，躡足封時慮已深。

隆准早知同鳥喙，將軍應有五湖心。」〔《青箱雜記》〕

歙州問政山，聶道士所居。嘗有人涉險攀蘿至絕壁，於岩下嵌空處見題詩一首，雖苔蘚昏蝕而文尚可辯，題云黃台詞，不知台何人也。「千尋練帶新安水，萬仞花屏問政山。自少雲霞居物外，不多塵土到人間。壺懸仙島吞舟罷，碗浸星宮沉水閒。寶篋垂金條帶，絳囊絛鎖玉連環。靜張棋勢鋪還打，默考仙經補又刪。床並葛鞋寒兔伏，窗橫檉幾老龍ㄣ。溪童乞火朝敲竹，山鬼聽琴夜撼閂。草暗碧潭思句曲，松昏紫氣度深關。龜成淺甲毛猶綠，鶴化幽翎頂更殷。阮洞神仙分藥去，蔡家兄弟寄書還。黃精苗倒眠青鹿，紅杏枝低挂白鷳。容易煮茶供客用，辛勤栽果與猿攀。常尋靈穴通三島，擬過流沙化百蠻。新隱漸開侵月窟，舊林猶悅枕沙灣。手疏俗禮慵非傲，肘護靈方臂不慳。海上使頻青鳥黠，篋中藏久白驢頑。筇枝健杖菖蒲節，筍櫛高簪玳瑁斑。花氣熏心香馥馥，澗聲聆耳冷潺潺。高墳自掩浮生骨，短晷難窮不死顏。早晚重逢蕭塢客，願隨芝蓋出塵寰。」台，國初時任屯田員外郎。世有全篇。

荊門軍玉泉山寒泉亭題者甚多，有一篇最佳，而忘其姓名。詩云：「朔風凜凜雪漫漫，未是寒時分外寒。六月火雲天不雨，請君來此倚闌幹。」〔《雲齋廣錄》〕

張宗尹為長安令，時鄭州陳相尹京兆。宗尹嘗以事忤公意。公有別業在杜間，宗尹書一絕於壁云：「喬松翠竹絕纖埃，門對南山盡日開。應是主人貪報國，功成名遂不歸來。」有人錄以告，公覽而善之，待之如初。宗尹嘗有詩云：「大書文字堤防老，剩買田園准備閒。」亦佳。〔《倦游錄》〕

臨潼縣靈泉觀，唐華清宮也。自唐迄今，題詠不可紀。小杜五言長韻並三絕，洎鄭《津陽門詩》外，惟陳文惠張文定及進士楊正倫詩最佳。文定詩云：「當時不是不窮奢，民樂升平少嘆嗟。姚宋未亡妃子在，塵埃那得到中華！」文惠詩云：「百首新詩百意精，不尤妃子只尤兵。爭如一句傷時事，只為明皇恃太平。」

正倫詩曰：「休罪明皇與貴妃，大都衰盛兩相隨。惟憐一派溫泉水，不逐人心冷暖移。」又鄭文寶詩云：「只見開元無事久，不知貞觀用功深。」皆為知音所賞。

州東百里，有水名相思河，傳舍曰相思鋪。令狐楚詩曰：「誰把相思號此河，塞垣車馬往來多。只應自古征人淚，灑向空洲作碧波。」並同前

韓魏公自中書出相州，於居第作狎鷗亭。永叔以詩寄曰：「豈止忘機鷗鳥信，鈞陶萬物本無心。」魏公喜曰：「餘在中書，進退升黜，未嘗置心於其間。永叔可謂知我。」〔《古今詩話》〕

呂文靖詩曰：「賀家池上天花寺，一一軒窗向水開。不用閉門防俗客，愛閒能有幾人來！」賀家池即賀監所賜之湖。詩後為風雨所損，惜乎寺僧不留。〔《雜志》〕

唐人徐凝多吟絕句，曾吟《廬山瀑布》詩云：「瀑泉瀑泉千丈直，雷奔入江無暫息。今古長如白練飛，一條界破青山色。」《題處州縉雲山鼎湖》詩云：「黃帝旌旗去不回，空遺片石碧崔嵬。有時風卷鼎湖浪，散作青天雨點來。」後無題者。〔《郡閣雅談》〕

權審常侍著詩千首。常《題山院》曰：「萬葉風聲利，一山秋氣寒。曉霜浮碧瓦，落日度朱欄。」〔《貢父詩話》〕

江南道士任右元能篆，見人《題常州忠烈王廟詩》一絕云：「松竹蕭蕭野笛悲，寂寥冰雪對旌旗。前山月夜陰風起，神去神來人不知。」時人不會其意，尋毀其碑。元厚之篆於石，後愈無識者，因此漫滅。〔《郡閣雅談》〕

鄧仙客死葬麻姑山，人謂尸解。游人題詩多矣。有一少年一絕不言姓名，但云天嶠游人。詩曰：「鶴老芝田雞在籠，上清那與世塵同！既言白日升天去，何事人間有殯宮？」鄧名稍減。〔《雲溪友議》〕

《三鄉題》不知誰氏，題云：「餘本家若耶溪東，從良人西入函關，寓居新昌里第。不幸，良人已矣，邈然無依。東邁，歷渭川，涉水，背終南，涉太華，經虢略，抵陝郊，皆曩昔宴游之地，命筆輒題，終不能滌其懷抱。翰墨非女子事，故隱其名而不書，為詩曰：『昔逐良人西入關，良人身沒妾空還。謝娘衛女不相待，為雨為雲過此山。』」和詩十一首。陸正洞云：「惆悵殘花怨暮春，孤鸞舞鑒倍傷神。清詞好個乾人事，疑是文姬第二身。」王祝云：「女幾山前嵐氣低，佳人留恨此中題。不知雲雨歸何處，空使王孫見即迷。」劉谷云：「蘭蕙芬芳見玉姿，路旁花笑景遲遲。苧蘿山下無窮意，並在三鄉惜別時。」王條云：「浣沙游女出關東，舊跡新訶一夢中。槐陌柳亭何限事，年年回首向東風。」李昌鄴云：「紅粉蕭娘手自題，分明幽怨發雲閨。不應更學文君去，泣向殘花歸剡溪。」王碩云：「無姓無名越水濱，芳詞空怨路旁人。莫教才子偏惆悵，宋玉東家是舊鄰。」李繪云：「會稽王謝兩風流，王子沉淪謝女游。歸思若隨文字在，路旁空為感千秋。」張奇云：「洛川依舊好風光，蓮帳無因見女郎。雲雨散來音信斷，此生遺恨寄三鄉。」高衢云：「南北千山與萬山，軒車誰不念鄉關！獨留芳翰悲前跡，陌上恐傷桃李顏。」章冰云：「來時歡笑去時哀，家國迢迢向越台。待寫百年幽思盡，故宮流水莫相催。」賈馳五言云：「壁古字未滅，聲長響不絕。蕙質本如云，松心應耐雪。耿耿離幽谷，悠悠望甌越。杞婦哭夫時，城摧無此說。」〔《雲溪友議》〕

吳門女郎真娘死葬虎丘山，時人比之蘇小小。行客題墓多矣。舉子譚銖題云：「虎丘山下塚累累，松柏蕭條盡可悲。何事世人唯重色，真娘墓上獨留詩！」後人無複題者。〔《雲溪友議》卷中〕

鄭仁表經滄浪峽，憩於長亭，亭吏持牌乞詩。題曰：「分陝東西路正長，行人名利火然湯。路旁看個滄浪峽，真是將閒攪攪忙。」〔《摭言》〕

蜀道有飛泉亭，留詩甚多。薛能佐李公過蜀道，題云：「賈掾曾經去，題詩豈易哉！」悉打去詩板，獨留李端《巫山高》一篇。同前

元五年，同景文羲伯聖徒次元題竹上云：「結根豈殊眾，修柯獨出林。孤高不可恃，歲晚風霜侵。」〔《百斛明珠》〕

餘初謫嶺南，過田氏小園東門，一峰豐下銳上，俚人謂之雞籠山，餘更名曰獨秀峰。今過之，留詩云：「倚天■絕玉浮圖，肯與彭郎作小姑。獨秀江南如有意，要三二別四方壺。」〔《玉局文》〕

慈恩寺塔有唐人盧宗回一詩云：「東來曉日上翔鸞，西轉蒼龍拂露盤。渭水冷光搖蕩井，玉峰晴氣壓闌幹。九重城闕參差見，百二山河表裏看。暫輟去蓬悲不定，一憑金界望長安。」〔《古今詩話》〕

江州琵琶亭題者，惟夏鄭公梅公儀詩佳。夏詩曰：「年光過眼如車轂，職事羈人似馬銜。若遇琵琶應大笑，何煩涕淚滿青衫！」梅詩云：「陶令歸來為逸賦，樂天謫宦起悲歌。有弦應被無弦笑，何況臨弦泣最多！」又叶氏女郎詩云：「樂天當日最多情，淚滴青衫酒重傾。明月滿船無處問，更聞商婦琵琶聲。」〔《古今詩話》〕

河中鸛鵲樓，唐人題詠極多，唯王之渙李益暢當詩最佳。王云：「白日依山盡，黃河入海流。欲窮千里目，更上一層樓。」李云：「鸛鵲樓前百尺牆，煙汀雲剛共茫茫。漢家簫鼓沉流水，魏國山河半夕陽。事去千年猶恨短，愁來一日即知長。風煙並在相思處，滿目非春亦自傷。」暢詩云：「天勢圍平野，河流入斷山。」同前

李建中恬退，作詩清淡。《望湖樓詩》云：「小艇閒撐處，湖天景亦微。春波無限綠，白鳥自由飛。落日孤鴻遠，輕煙古寺稀。時攜一壺酒，戀到晚涼歸。」

《西湖詩》云：「漲煙春氣重，貯月夜痕深。」皆比類。〔《古今詩話》《青箱雜記》謂《望湖樓詩》是蘇為在湖州作。〕

潘老有《登漢陽江樓》詩云：「兩屐上層樓，一目略千里。」說者以為著屐豈可登樓。〔《王直方詩話》〕

陸蟾寓居潭州攸縣司空山，好神仙事，多闢穀累月。《題廬山瀑布》云：」

正源人莫測，千尺挂雲端。嶽色染不得，神功裁亦難。夏噴猿鳥浴，秋射鬥牛寒。

流到滄溟日，翻濤更好看。」又《春暮經石頭城》云：「六朝多少事，手耆肘思悠悠。落日空江上，子規啼渡頭。蒹葭侵壞壘，煙霧接滄洲。今古分明在，那堪向九秋！」雍熙中服藥卒。〔《雅言雜載》〕

李宏皋，唐末八座善夷之子。善夷左遷武陵宰，卒於官。宏皋舁櫬歸故園，途中值兵革，為馬氏擁入湖湘，文昭王，有功授學士，至刑部侍郎。每箋奏至京，詞臣降嘆，李嵩相國器之。後馬氏兄弟結隙，與弟宏節俱棄市。宏皋少攻詩，《題桃源》云：「山翠參差水渺茫，秦人昔在楚封疆。當時避世乾坤窄，此地安家日月長。草色幾經壇杏老，岩花猶帶澗桃香。他年倘遂平生志，來著霞衣侍玉皇。」

任鵠字射已，富有學問，《題君山》云：「不礙揚帆路，盤根壓洞庭。波濤四面白，雲外一堆青。魚躍晴波動，龍歸石竇腥。終期托名畫，為我簇為屏。」

《送王正己歸山》云：「五峰青拄天，直下挂飛泉。琴鶴同歸去，煙霞到處眠。

鼯跳霜葉徑，虎嘯夕陽川。獨酌應懷我，排空樹影連。」並同前

韓常侍為郎吏日，宣宗問曰：「卿有好詩，如何得見？」韓稽首曰：「容至私第錄進。」乃選八十首進。後以眼疾，辭拜珥貂。為御史，銜命出關讞獄。道中看華山，有詩曰：「野麋蒙象暫如犀，心不驚鷗角駭雞。一路好山無伴看，斷腸煙景寄猿啼。」御史出使，不得與人同行，故云無伴。《時補袞謝病歸山更寄織錦篇與薛郎中》云：「錦字龍梭《織錦篇》，鳳凰文採間非煙。並他時世新花樣，虛費工夫不值錢。」《和人憶鶴》云：「拂拂雲衣冠紫煙，已為丁令一千年。

留君且伴居山客，幸有松梢明月天。」又《和憶山泉》云：「情多不似家山水，夜夜聲聲旁枕流。」〔《古今詩話》〕

少游在橫州，飲於海棠橋，橋南北多海棠。有老書生家海棠叢間。少游醉臥宿於此。明日題其柱曰：「喚起一聲人悄。衾枕夢寒窗曉。瘴雨過，海棠晴，春色又添多少。社甕釀成微笑。半破癭瓢共舀。覺健到，急投床，醉鄉廣大人間小。」

東坡愛之，恨不得其腔。〔《冷齋夜話》〕

●卷十六·留題門下

松江新作長橋，制度宏麗，前世所未有。蘇子美《長橋對月》云：「雲頭焰焰開金餅，水面沉沉臥彩虹。」時謂此橋非此句雄偉不能稱也。子美兄舜元，字才翁，詩律遒勁，而獨罕傳。與子美紫閣寺聯句，無愧韓孟，恨不盡見之。〔《六一詩話》〕

李古，少貧賤，一舉成名。不二十年，自副樞密除本州刺史，有《登祝融峰》云：「欲上祝融峰，先古石橋。鑿開處，取路到丹霄。」〔《南唐近事》〕

陳誼，吉州人，《題螺江廟》云：「廟裡杉松蕭颯風，廟前江水碧溶溶。憑闌不見當時事，落日遠山千萬重。」太平興國中，史館學士張齊賢出為本道轉運使，至其廟，覽留題詩牌甚多，俱打去，獨留誼詩，方知名。〔《郡閣雅談》〕

郢中寺壁有鄭文寶詩親筆，《寒食訪僧舍》云：「客舍愁經百五春，雨餘溪寺綠無塵。金花何處秋千鼓，粉頰誰家鬥草人？水上碧桃流片段，梁間歸燕語逡巡。高僧不飲客攜酒，來勸先朝放逐臣。」〔《古今詩話》〕

章碣《題焚書坑》云：「竹帛煙銷帝業虛，昔年曾是祖龍居。坑灰未冷山東亂，劉項元來不讀書。」

舒州三祖山，因芟蘿蔓，峭壁問得詩，乃杜牧之《金陵懷古》云：「《玉樹》歌殘王氣終，景陽兵合戍樓空。楸梧遠近千官塚，禾黍高低六代宮。石燕拂雲睛亦雨，江豚吹浪夜還風。英雄一去豪華盡，惟有青山似洛中。」

範文正謫睦州，過嚴陵釣台，作詩曰：「漢包六合網英豪，一個冥鴻惜羽毛。

世祖功臣三十六，雲台爭似釣台高？」

繁知一聞樂天將過巫山，先於神女祠粉壁大書曰：「忠州太守今才子，行到巫山必有詩。為報高唐神女道，速排雲雨待清詞。」白公見詩，邀知一曰：「劉夢得理白帝，欲留一詩於此，怯而不敢。罷郡經過，悉去詩千餘首，只留四篇。

沈期曰：『巫山高不極，合沓狀奇新。暗谷疑風雨，幽崖若鬼神。月明三峽曉，潮落九江春。為問陽台客，應知入夢人。』王無競曰：『神女向高唐，巫山下夕陽。徘徊作行雨，婉孌逐荊王。電影江前落，雷聲峽外長。霽雲無處所，台館峙蒼蒼。』李端曰：『巫山十二峰，皆在碧虛中。回合雲藏日，霏微雨帶風。猿聲寒渡水，樹色遠連空。愁向高唐去，千秋見楚宮。』皇甫冉曰：『巫峽見巴東，迢迢出半空。雲藏神女館，雨到楚王宮。朝暮泉聲落，寒暄樹色同。清猿不可聽，偏在九秋中。』」

金陵賞心亭，丁晉公建也，秦淮絕致。公以家藏《袁安臥雪圖》張於其屏，乃唐周防筆。經十四守無敢覬覦者，後為太守竊去，以凡筆畫蘆雁易之。王密學琪來作守，登臨賦詩曰：「千里秦淮在玉壺，江山清麗壯吳都。昔人已化遼天鶴，舊畫難尋《臥雪圖》。冉冉流年去京國，蕭蕭華髮老江湖。殘蟬不會登臨意，又噪西風入座隅。」此詩乃竊畫者蕭斧也。同前

蘇州昆山縣惠聚寺殿基，乃鬼神一夕砌成。殿中有僧繇畫龍，每因風雨夜，騰波濤，傷田害稼，鄉人患之。僧繇再畫一鎖鎖之，仍畫一釘釘其鎖。至今人捫其釘頭尚隱隱。唐乾寧初，吳都崔融善五言，《題惠聚》云：「人莫嫌山小，僧還愛寺靈。殿高神氣力，龍活客丹青。」同前

丁晉公舊有園在保康門外，園內有仙游亭仙游洞。與道士劉遁往來。遁作《仙游亭詩》贈公云：「屢在仙游亭上醉，仙游洞里杳無人。他時鳴鶴歸滄海，同看蓬萊島上春！」公莫曉其詩。後公南遷，遁往見公於崖，方思其詩，知為異人也。〔《古今詩話》〕

洪州西山與滕王閣相對，過客多留詩。有僧覽之，告郡守曰：「詩無佳者，何不去之？」守愕然曰：「能作佳句乎？」因為詩曰：「洪州太白方，積翠倚穹蒼。幾夜礙新月，半江無夕陽。」〔《雜言雜載古今詩話》：此陳文亮詩，亮因天下既定，作詩云：「草鋪春□闊，兵偃塞垣操。」或謂陳希夷作。〕

真州即揚州之楊子縣，古白沙鎮也。祥符中，丁晉公鑄聖祖天尊象，遂為真州，有儀真觀。西一水縈回，南入大江，號曰胥浦。一日三潮，俗云子胥解劍渡江之所。觀之記載，使者以象在舟，日方午，潮水忽至。今有午潮。張蕓叟有詩云：「聞說仙鄉接瀨鄉，閒邀詩侶禮虛皇。三潮寶派通前浦，萬葉靈杉蔽蜀崗。

天地杳冥供瀉象，江山回合助靈祥。五雲送入蓬萊島，留與人間作道場。」〔《〔古今詩話〕》〕

金陵升元即瓦棺寺也。在城西隅，前瞰江面，後踞崇崗，最為古跡。累經兵火，略無仿佛。李氏時，升元閣猶在，乃梁時故物，高二百四十尺，太白所謂「日月隱簷楹」也。

瓜州渡楊子橋，介於江淮之衝，南之瀟湘，北走秦隴，咸此取道。古詩云：「楊子江頭楊柳春，楊花愁殺渡江人。數聲羌笛離亭晚，君向瀟湘我向秦。」

元稹相廉問東浙七年。因題東武亭曰：「役役閒人事，紛紛碎簿書。功夫兩衙盡，留滯七年餘。病痛梅天發，親情海岸疏。因循歸未得，不是戀鱸魚。」盧簡夫侍御曰：「丞相不戀鱸魚，為好鑒湖春色。」春色謂劉採春。並同前

陳希夷題西峰云：「為愛西峰好，吟頭盡日昂。岩花紅作陣，溪水綠成行。

幾夜礙新月，半江無夕陽。寄言嘉遁客，此處是仙鄉。」〔《翰府名談》〕

陳希夷題華山云：「半夜天香入岩谷，西風吹落嶺頭蓮。空愛掌痕侵碧漢，無人曾嘆巨靈仙。」同前

王仲儀鎮真定，惠愛在人，罷日，攀轅臥轍不得去。《題村寺》曰：「寬猛三年無枉理，公私兼濟不欺心。如今受代朝天去，遮路人人淚滿襟。」同前

裴晉公赴敵淮西，題名於華岳之闕門。大順中，戶部侍郎司空圖以一絕紀之云：「嶽前大隊赴淮西，從此中原息鼓鼙。石闕莫教蒼蘚上，分明認取晉公題。」

〔《古今詩話》〕

開元初，鄭瑤經慈恩寺題云：「岸與恩同廣，波將慈共深。涓涓勞日夜，長似下流心。」〔《南部新書》〕

郴州城東有山高秀，神仙蘇眈修真之所，唐封為蘇仙山。觀有泉，名曰桔泉。

元結詩曰：「靈桔無根井有泉，世間如夢又千年。鄉關不見重歸鶴，姓字今為第幾仙？風冷露壇人悄悄，地閒荒徑草綿綿。如何躡得蘇君跡，白日霓旌擁上天。」

沈彬詩曰：「眼穿林罅見郴州，井里相逢側局揪。味道不來閒處坐，勞生更欲幾時休？蘇仙宅古煙霞老，義帝墳荒草木愁。千古是非無處問，夕陽西去水東流。」

〔《摭遺》〕

鄭毅夫《題吳江長橋》云：「插天ぐ玉腰闊，跨海鯨鯢金背高。」〔《青瑣集》〕

況融留題甚多，謝元云：「雲濕幽岩滑，風梳古木香。」僧棲岩云：「閒雲四邊近，浮世一齊低。」盧載之云：「五千里地內望見，七十二峰中最高。」全楚地五千里，南嶽七十二峰，祝融最高。〔同前〕

羅隱《題金山》云：「老僧齋罷關門睡，不管波濤四面生。」孫山云：「結宇孤峰上，安禪巨浪間。」亦可亞張祜詩。〔《〔青瑣集〕》〕

潤州甘露寺有三賢亭，乃劉備孫權曹操微時嘗會此。羅隱詩云：「漢鼎未分聊把手，楚醪雖美肯同心。」過者心服焉。同前

衡州耒陽有杜甫祠，過客題詩多矣。歐陽文忠公獨稱徐介之詩云：「來接汨羅水，天心知所存。故教工部死，來伴大夫魂。流落同千古，《風騷》共一源。

消凝傷往事，斜日隱頹垣。」〔同前〕

畿邑扶溝有白鶴觀，蘇才翁子美壁間留題二絕。周元郎中知是邑，愛之，作詩紀其美，公卿和者，韓衛公詩最佳。詩云：「二蘇遺跡匿仙局，賢宰重來為發明。字久半隨風雨駁，氣豪猶入鬼神驚。直疑鸞鳳騫雲去，不假江山到地清。人對盛時須自勉，酒豪顛草尚垂名。」〔同前〕

三閭大夫屈平，字靈均，沉沙之處汨羅江在嶽州境內。正廟以漁父配享。唐末，有洪州衙前軍將，忘其姓名，題一絕云：「蒼藤古木幾經春，舊祀祠堂小水濱。行客謾陳三酹酒，大夫元是獨醒人。」自後，能詩者不敢措手。

唐東京政平坊安國觀，明皇朝玉真公主所建。女冠多上陽退宮嬙。盧尚書有詩云：「夕照紗窗起暗塵，青松繞殿不知春。請看白髮誦經者，半是宮中歌舞人。」

〔《劇談錄》〕

唐相段文昌家江陵，少以貧窶修進，常患口食不給。每聽曾口寺鐘，輒詣謁食，為寺僧所厭，自此乃齋後扣鐘，冀其晚屆而不逮食。後入登台座，出連大鎮，拜荊南節度使，詩《題曾口寺》云「曾遇黎飯後鐘」，蓋為此。〔《北夢瑣言》《古今詩話》載此詩是唐相王播題揚州佛寺，有全篇云：「上堂已了各西東，慚愧黎飯後鐘。三十年前塵土面，而今始得碧紗籠。」今言段文昌，乃江陵人所傳誤。〕

懷素台在郡東五里橫隴之上，唐開元中，有僧懷素居是台，學者因謂之懷素台，有墨池筆塚存焉。裴說有《題懷素台歌》云：「我呼古人名，鬼神側耳聽。

杜甫李白與懷素，文星酒星草書星。永州東郭有奇怪，筆塚墨池遺跡在。筆塚低低高似山，墨池淺淺深如海。我來恨不已，爭得青天化為一張紙，高聲喚起懷素書，搦管研朱點湘水。欲歸家，重嘆嗟，眼前有，三個字：枯樹槎，烏梢蛇，墨老鴉。」〔《零陵總記》〕

白沙驛在永州一百二十里祁陽縣，下臨湘水西岸，門外有亭，以形勝盡在此也。開寶初，左補闕劉能奉詔之九嶷，維舟於此，留詩云：「窗外秋聲湘瑟怨，檻前竹色楚帆飛。」又云：「懶向九嶷岐路望，渡頭雲雨正霏霏。」

法華寺在永州東南一里高阜之上，城郭崗巒，交相掩映。唐咸通中有頭陀蔣氏愛其地，乃拖鉗行丐，獲金帛巨萬以創寺焉。名士無不留詠。沈彬云：「地隈一水巡城轉，天約群山附郭來。」又孟賓於：「匝地人家憑檻見，遠山秋色卷簾看。」可謂盡其狀。

朝陽岩在永州城西南一里餘，元結所名也，以其東向，日先照故名。杜陵有歌云：「朝陽岩下瀟水深，朝陽洞中寒泉清。零陵城郭夾瀟岸，岩洞幽奇當郡城。

荒蕪自古人不見，零陵徒有先賢傳。水石為娛安可忘，長歌一曲留相勸。」又有牛叢詩云：「躡石攀蘿路不迷，曉天風好浪花低。洞名獨占朝陽號，應有梧桐待風棲。」

瀟水在永州西三十步，自道州營道縣九嶷山中，亦名營水。湘水在永州北十里，出自桂林海陽山中，經靈渠北流，至零陵北與瀟水合。二水皆清Г一色。高秋八九月，雖丈餘可以見底。自零陵合流，渭之瀟湘。經衡陽，抵長沙，入洞庭。

秦韜玉有詩云：「女媧羅裙長百尺，搭在湘江作山色。」又云：「嵐光楚岫和空碧，秋氣湘江到底清。」沈彬湘江行云：「數家漁網疏雲外，一岸殘陽細雨中。」

僧齊己《瀟湘詩》云：「二水遠難論，從《離》到《坎》奔。冷穿千嶂脈，清過幾州門。」又云：「月來無夜底，雲度見秋痕。」何涓有詩云：「雁影數行秋半逢，漁歌一聲夜深發。」皆曲盡其妙。

浯溪在永州北百餘里，流入湘江。溪水石奇絕。唐上元中容管經略使元結罷任居焉。以所著《中興頌》刻之崖石，顏真卿書。結複為《浯台石堂西峰四厭亭銘》，皆刻於石崖上。皇朝乾德中左補闕王伸知永州，維舟於此，留詩云：「湘川佳致有浯溪，元結雄文向此題。想得後人難以繼，高名長與白雲齊。」

淡塘在永州北三十里，其水有九十九源。昔有居人文潭，好農務穀，乃築塘以灌田，百姓利之，立碑紀其功。霸國時碑猶在塘中。長興初，黃損為永州團練副使，取為別業。有詩曰：「傍水野禽通體白，盤山果半邊紅。」損去，為居民劉氏所有。並同前

鵝羊山在長沙縣北二十里，本名東華山，亦謂之石寶山。上有仙壇、丹灶。

《湘中別記》云：「昔郡人成君平年十五，兄使牧鵝羊，忽遇一仙翁，相將入此山。兄後尋至山中，見君平，因問所牧鵝羊何在。弟指白石曰：「此是也。」遂驅起，令隨兄去。旬日卻還山下，複化為石。今猶存焉。因名此山為鵝羊山。」

畢田詩云：「羽客何年此煉丹？尚留空灶鎮孱顏。雲中雞犬仙應遠，山下鵝羊石轉頑。湘渚幾因滄海變，遼城無複令威還。何年仙馭還來此，盡遣飛騰上九關。」

〔《幽閒鼓吹》〕

醉鄉，《湘中別記》云：「後漢時，有人在此鄉，忽然醉，經三晝夜始醒，猶有酒氣。言與天神共飲乃爾。後任陽羨令，每言歲之豐儉無不驗。俄亦仙去。」

畢田詩云：「三宿酣神酎，鄉名因此呼。山中千日者，自合是仙都。」同前

水簾，朱陵洞口有泉，自洞而去，巨石橫峻，壁立千仞，一派飛下如紋簾之狀。畢田詩云：「洞門千尺挂飛流，玉碎珠聯冷噴秋。今古不知誰卷得，綠蘿為帶月為鉤。」〔《湘中故事》〕

凝碧在南岳石橋上。畢田詩云：「四面山屏疊萬重，古嵐濃翠鎖寒空。清秋獨倚危闌立，身在琉璃世界中。」

擲缽峰，湘中山水記云：「昔惠思禪師居般若台，嘗擲缽乘之，赴陳帝召。」

畢田詩云：「應將缽渡鬥神通，擲去乘將赴帝宮。爭似嶺頭提不起，於今相續闡真風。」

石霜山，寺在溜陽縣南八十里，有崇勝禪寺。昔普會禪師居眾千餘，名其堂曰枯木，蓋取其晏寂也。廉使丞相裴公嘗親枉大旆詣之，盡留玉環象笏在此，迄今存焉。畢田詩云：「石上泉華噴猛霜，境奇因此闢禪坊。使君環笏留何用？枯木千餘滿一堂。」

大哀洲在湘陰縣西三十里，《圖經》云：「昔舜甫狩，二妃尋之至此，而聞舜葬於九嶷。一《博物志》云：「舜崩於蒼梧，二女以涕揮竹，竹盡成斑。」畢田詩云：「玉輦南巡去不還，翠娥望斷楚雲間。波寒剩寫哀弦怨，露冷偏滋淚筱斑。一水盈盈傷遠目，九峰雙々慘愁顏。荒洲千古淒涼地，半掩空祠向暮山。」

神鼎山在湘防縣東北，絕頂有丹井，於此獲藥鼎及巨人跡，云神仙所履之跡，因此名為神鼎。故畢田詩云：「玉趾分明印絕巔，藥成仙去幾千年。深藏寶鼎今方出，合得丹經與世傳。」

香水，《湘中別記》云：在縣郭內，其水甚香，若合餘水即變。昔年嘗貢此水，民多困弊。至齊末以來，因廢罷，以板覆之，上起塔，今猶存。湘鄉本謂之湘香，蓋由此而名。《列子》曰：「壺頂有口，名曰滋穴，其水湧出，名曰神瀵，臭過椒蘭，味過醪醴。」畢田詩云：「坎上浮圖已拂天，椒蘭遺馥尚依然。九重無複修常貢，空有香名與邑傳。」並同前

鄧峰永庵主，南禪師法子，魯直恨不識。有自慶者，事永甚久，即以慶主黃龍，叢林於慶改觀。及與語，多解體。山谷過永庵題曰：「奪得胡兒馬便休，休嗟李廣不封侯。當時射殺南山虎，仔細看來是石頭。」〔《冷齋夜話》〕

東坡愛西湖，詩曰：「若把西湖比西子，淡妝濃抹也相宜。」餘宿孤山下，讀林和靖詩，句句皆西湖寫生，特天姿自然，不施鉛華耳。作詩書壁曰：「長愛東坡眼不枯，解將西子比西湖。先生詩妙真如畫，為作《春寒出浴圖》。」

前輩訪人不遇不書壁，東坡作行說不肯書牌，惡其特地，只書壁耳。候人未至則掃墨竹。荊公訪一高士不遇，題曰：「牆角數枝梅，凌寒獨自開。遙知不是雪，為有暗香來。」〔《冷齋夜話》〕

潘大臨工詩，山谷尤喜之。謝無逸以書問有新作否，答曰：「秋來景物，件件是佳句，恨為俗氣所蔽。昨日滿林風雨，起題壁曰：「滿城風雨近重陽。」忽催租人至，遂敗意。止此一句奉寄。」聞者笑其迂闊。〔《〔冷齋夜話〕》〕

●卷十七·紀實門上

仁宗正月十四日御樓，遣中使傳宣從官曰：「朕非好游觀，蓋與民同樂。」

翌日，蔡君謨獻詩云：「高列千峰寶炬森，端門方喜翠華臨。宸游不為三元夕，樂事還同萬眾心。天上清光留此夜，人間和氣閣春陰。要知盡慶華封祝，四十餘年惠愛深。」〔《東齋錄》〕

李參少有吏材，仁宗奇之，殿柱題其名，有繁劇人所避者，必用參。自將作監簿擢至右丞，樞密直學士。元豐中卒。李師中以詩吊之曰「當年殿柱題名處」，蓋為是也。〔《詩史》〕

嶺南謂村市為墟，柳子厚詩云：「青箬裹鹽歸洞客，綠荷包飯趁墟人。」

〔《青箱雜記》〕

夏文莊謫守黃州時，龐潁公為郡掾，文莊識之，優待。潁公有病，意謂不起，文莊親視之，曰：「異日當為貧宰相，亦有年壽，疾非所憂。」潁公曰：「宰相豈得貧耶？」文莊曰：「一等人中貧爾。」故潁公後作退老詩曰：「田園貧宰相，圖史富書生。」蓋記此也。〔《青箱雜記》〕

張侍郎師錫年八十，有《喜子登第》詩曰：「禦榜今朝至，見名心始安。爾能俱中第，吾遂可休官。賀客留連飲，家書反覆看。世科誰不繼，得慰二親難。」

張氏常有中甲科者，故有世科之語。〔《青箱雜記》〕

張退傅文懿士遜、趙少保叔平概、張樞相升皆壽八十六，陳丞相文惠堯佐壽八十二，杜丞相正獻衍壽八十一，富丞相文忠弼壽八十。文惠致政，退傅詩曰：「青雲歧路游將遍，白髮光陰得最多。」〔同前〕

天聖中李康靖公若谷、慶歷中邯鄲公淑，皆知滑州。後八年，審言又知。前此，邯鄲公迎康靖公到滑，康靖題詩於州廨曰：「滑守如今是世官，阿戎出守自金鑾。郡人莫訝留題別，孫息期同住此看。」後審言刊石紀其事。同前

元豐初，王伸效王建作《宮詞》百首獻之，頗有意思，詩云；「太皇生日最尊榮，獻壽宮中未五更。天子捧觴仍再拜，寶慈侍立到天明。」寶慈，皇太后宮名。太后幸景靈宮，駕前露面雙童女，詩曰：「平明彩仗幸靈宮，紫府仙童下九重。整頓瓏璁時住馬，畫工暗地貌真容。」〔《古今詩話》〕

張九齡在相位，有謇諤匪躬之誠。明皇怠於政事，李林甫陰中傷之。方秋，明皇令高力士持白羽扇賜焉。九齡作《歸燕詩》貽林甫曰：「海燕何微眇，乘春亦暫來。豈知泥滓賤，只見玉堂開。繡戶時雙入，華軒日幾回。無心與物競，鷹隼莫相猜。」林甫知其必退，恚怒稍解。〔《明皇雜錄》〕

段文昌，廣都縣人，父以賣油為業。生而多智，長亦有文。常跨驢行，鄉里笑之。三十年間，衣錦歸蜀。蜀人贈詩曰：「昔日騎驢學忍飢，今朝忽著錦衣歸。

等閒畫虎驅紅旆，可畏登龍入紫微！富貴不由公祖解，文章生得羽毛飛。廣鄉再去應惆悵，猶有江邊舊釣磯。」〔《鑒誠錄》〕

羅史君向，廬州人，不事產業，以至困窮。常投福泉寺隨僧飯而已，其學未嘗廢。二十年間持節歸鄉里，及境，至僧房書壁曰：「二十年前此布衣，鹿鳴西上虎符歸。行時賓從過前事，到處松杉長舊圍。野老共遮官路拜，沙鷗遙認隼飛。春風一宿琉璃殿，惟有泉聲愜素機。」同前

雷州及海外瓊崖多香木，夷民以為槽飼雞犬。鄭文寶詩曰：「沉檀香植在天涯，賤等荊衡水面槎。何必為槽飼雞犬，不如煨燼向豪家。」〔《談苑》〕

建州山水奇秀，創寺落落相望。偽唐建安寺三百五十一，建陽二百五十二，浦城一百七十八，崇安八十五，松溪四十一，關隸五十二，僅千區。杜牧《江南》絕句云「南朝四百八十寺」，謂是也。

劉經為虜政事舍人，來奉使，路中有野韭可食，味絕佳，作詩云：「野韭長猶嫩，沙泉淺更清。」並同前

張弘靖三世掌綸誥，秉鈞軸，楊巨源贈詩云：「伊陟無聞祖，韋賢不到孫。」

時稱其善與張家說家門。巨源燕居吟詠，年老得疾，頭數搖，人言吟詠習成。

〔《詩史》〕

張鎬少有大志，游京師，未始知名。嗜酒跌宕，人有邀之，策杖而往，大醉即歸，言不及世務。楊國忠薦為右拾遺，不二年，由諫議大夫擢中書侍郎平章事。

杜少陵云：「張公一生江海客，身長九尺須眉蒼。召起遄遇風雲會，扶顛始知籌策良。」正謂鎬。

王元之出守黃州，時蘇易簡榜下放孫何等三百五十八人，奏曰：「禹禁林宿德，累為遷客，飄泊可念。臣欲令榜下諸生罷集，綴馬送於郊。」奏可。送過四短亭。諸生列拜於官橋。元之口占一絕付狀元曰：「為我深謝蘇公。」其詩曰：「綴行相送我何榮，老鶴乘軒愧穀鶯。三入承明不知舉，看人門下放諸生。」時諸親友觀望不敢私近，惟竇元賓執手於ト門曰：「天乎，天乎，得非命歟！」公以詩謝，其略曰：「唯有南宮竇員外，為余垂淚ト門前。」〔《玉壺清話》〕

文潞公居伊洛日，年七十八，同時中散大夫程向、朝議大夫司馬旦、司封郎中致仁席汝言，皆年七十八，嘗為同甲之會，各賦詩。潞公詩曰：「四人三百十二歲，況是同生甲午年。占得梁園為賦客，合成商嶺採芝仙。清談風生席，素發飄飄雪滿肩。此會從來誠未有，洛中應作畫圖傳。」〔《夢溪筆談》卷十五〕

荊公罷相知金陵，有詩曰：「投老歸來一幅巾，君恩猶許備藩臣。芙蓉堂下疏秋水，聊與龜魚作主人。」再罷相，以會靈觀使居鐘山，又作詩曰：「乞得膠膠擾擾身，江湖波浪替埃塵。只同鳧雁為閒侶，不與龜魚作主人。」〔《東軒筆錄》卷六〕

荊公初拜相，以未謝，坐閣中不見客，一二門生侍坐，但見顰蹙不言，徐題詩於窗曰：「霜筠雪竹鐘山寺，投老歸歟寄此生。」放筆而起，人莫測其意。

〔《東軒筆錄》〕

國朝內相服金帶，朱衣一名前引。兩府則金球文帶佩魚，朱衣二人，謂之重金。望兩制久者，則曰：「眼前何日赤，腰下幾時黃？」望兩府久者，則曰：「眼赤何時兩，腰黃甚日重？」

熙寧中，高麗使人至京師求王平甫詩，有旨令京尹元厚之抄錄以賜。厚之自詣平甫求新著。平甫以詩戲之曰：「誰使詩仙來鳳沼？欲傳賈客過雞林。」

福唐有老嫗當壚，有舉子謂嫗曰：「吾能與爾致數十千。」乃令嫗作酒簾，題曰：「下臨廣陌三條闊，斜倚危樓百尺高。」太守王祠部逵見之大喜，呼嫗，與錢五千、酒一斛。蓋詩乃王公《詠酒旗詩》，平生最得意者。

大社二祭多差近臣。王禹玉在兩禁二十年，熙寧間為翰林學士，複被差，題詩於齋宮曰：「鄰雞未動曉驂催，又向靈壇飲福杯。自笑洽聾知不足，明年強健更重來。」〔《倦游雜錄》〕

關右人或作京師語音，俗謂之獠語，士大夫亦然。有太常博士楊獻民，河東人。時州修城，差望青砍木，作詩寄僚友曰：「縣官伐木入煙蘿，匠石須材盡日磨。」蓋以鄉音呼忙為磨也。士人而犬旬俗不典，可笑。〔《倦游錄》〕

魏仲先《贈萊公詩》曰：「有官居鼎鼐，無宅起樓台。」仁宗即位，北使至，賜宴，惟兩府預焉。北使歷視坐中，問譯者曰：「孰是『無宅起樓台』相公？」

丁晉公令譯者曰：「南方須大臣鎮撫，寇公撫南夏，非久即還。」〔《古今詩話》〕

元微之自會稽拜尚書左丞，到京未逾月，出武昌，詩贈夫人裴氏曰：「窮冬到鄉國，正歲別京華。自恨風塵眼，看他遠地花。碧幢還照耀，紅粉莫咨嗟。嫁得浮雲婿，相隨即是家。」夫人答曰：「使門初擁節，御苑柳絲新。不是悲殊命，惟愁別近親。黃鸝啼古木，朱履從清塵。想到千山外，滄江正暮春。」

貞元中，李摯以宏詞振名，與李行敏同姓，同年登第，又同歲及同門。摯答行敏詩曰：「因緣三紀異，契分四般同。」

武宗怒一宮嬪，謂柳公權曰：「得學士一詩，當釋之。」遂進詩曰：「不忿前時誤主恩，已甘寂寞守長門。今朝卻得君王顧，重入椒房拭淚痕。」

柳公權從事未央宮，文宗謂曰：「有一喜事。邊上賜衣久不時，今年二月已給。公可賀我以詩。」公權進詩曰：「去歲雖無戰，今年未得歸。皇恩何以報，春日得春衣？」

嚴續僕射請韓熙載為父撰神道碑。珍貨外，仍綴一姬為潤筆。韓受姬。及文成，但敘譜系品秩及薨葬哀贈之典而已。續嫌之，乃封還，意其改竄。熙載亟以歌姬並珍贈還之。姬登車，書一絕於泥金雙帶云：「風柳搖搖無定枝，陽台雲雨夢中歸。他年蓬島音塵斷，留取尊前舊舞衣。」同前

雄州安撫都監稱宣事云：「虜中好樂天詩。聞虜有詩云：『《樂天詩集》是吾師。』」

白樂天一舉登第，作詩曰：「慈恩塔下題名處，十九人中最少年。」時年二十七。

大和二年，崔郾侍郎東都放榜，西都過堂。杜紫微第五人登第，作詩曰：「東都放榜未花開，三十三人走馬回。秦地少年多釀酒，卻將春色入關來。」

寶歷中，楊嗣複相，具慶下繼放甲榜。時先僕射自東洛入覲，嗣複率生徒迎於潼關，宴於新昌里第，元白在焉，皆即席賦詩。楊汝士詩後成，元白覽之失色。

詩曰：「隔座應須賜御屏，盡將仙翰入高冥。文章舊價留鸞掖，桃李新陰在鯉庭。

再歲生徒陳賀宴，一時良史盡傳馨。當時疏傅雖云盛，詎有茲筵醉！」汝士是日大醉，歸謂諸子曰：「今日壓倒元白。」

何扶，大和元年登第，明年再捷，以一篇寄同年曰：「金榜題名墨尚新，今年依舊去年春。花開每被紅妝問：何事重來只一人？」並同前

紫閣山老僧文聰說，晏相來游山，獼猴萬數遍滿山谷。僧言未嘗如此之多。

晏詩尋添獼猴之句。〔《雜志》〕

王沂公與李文定公連榜取殿魁，又相繼秉鈞軸。文定鎮並門，公均勞逸本鄉，作詩寄之，略曰：「錦標得雋曾相繼，金鼎調元亦薦更。並土兒童公再見，會稽幢紱我先榮。」或曰：「如此名實，何由企及！」〔《續歸田錄》〕

潘閬在舒州潛山寺為行者，題詩鐘樓云：「繞寺千千萬萬峰，忘第二句頑童趁暖貪春睡，忘卻登樓打曉鐘。」孫僅為郡官，見詩曰：「此潘逍遙也。」告寺僧呼行者，潘已亡去。〔《貢父詩話》〕

越州鰻井在應天寺。井在一盤石上，高數丈，井才方數寸，乃一石竅也，深不可知。徐浩詩云：「深泉鰻井開」，即此也。其來亦遠。鰻時出游，人取之置衣袖間，了無驚猜，如鰻而有鱗耳。其大尾有刃跡，相傳黃巢曾以劍砍之。凡鰻出，必有水旱疫癘之疾，鄉人以此候之。〔《筆談》〕

學士院有雙鵲，嘗棲於西軒海棠枝上。每學士會食，必徘徊翔集於玉堂之上，略無驚畏，因謂之靈鵲。時或鳴噪，必有大詔令或宣召之事。故晁公見和詩云「卻聞靈鵲心應喜」，並予宿直詩云「靈鵲先依玉樹棲」。二詩出《樞庭集》。

〔《金坡遺事》〕

鼎州甘泉寺介官道之側，泉甚佳，便於漱酌，行客無不留者。寇萊公南遷，題東檻曰：「平仲經此，望北闕，黯然而行。」未幾，丁晉公又過，題西檻曰：「謂之酌泉禮佛而去。」後範諷補之安撫湖北，題詩曰：「平仲酌泉方北望，謂之禮佛向南行。煙嵐翠鎖門前路，轉使高人厭寵榮。」〔《古今詩話》〕

退傅張文懿晚春乘安輿出南薰門，繚繞都城，游金明池，抵宿詣宜春門入。

關吏捧牌請官位。書云：「閒游靈沼送春回，關吏何須苦見猜！八十老翁無品秩，三曾身到鳳池來。」同前

●卷十八·紀實門中

趙平叔客漣水軍，郡守召置門下，數年，平叔以館職守漣水。後守以所居為豹隱堂。石曼卿有詩云：「熊非清渭逢何暮，龍臥南陽去不還。年少客游今郡守，蔚然惟在立談間。」士大夫留詩甚多，莫可偕者。〔《古今詩話》〕

煬帝好食蛤，忽有一蛤，椎擊不破，異之，置於幾下。一夜有光，肉乃自脫，有一佛、二菩薩象，悔之，乃不食蛤。段成式有詩云：「雖因雀變化，不逐月虧盈。縱有天中象，神功詎可成！」又云：「相好全如梵，端嚴只為誰？寧同蚌頑惡，且與鷸相持。」

西洛上清官混元後有吳生畫五聖，杜甫詩云：「五聖聯龍袞，千官列雁行。」

謂是也。

刁純使契丹詩曰：「押燕移離畢，看房賀跋支。餞行三匹裂，密賜十貔狸。」

皆紀實也。移離畢，官名，如中國執政官；賀跋支如執衣防ト；匹裂，小木罌，以色綾木為之，如黃漆；貔狸，形如鼠而大，穴居，食穀粱，嗜肉，狄人為珍膳，味如豚肉而脆。

川陝呼梢工篙手為三長。老杜詩云：「長年三老歌聲裏，白馬灘前白浪中。」

土氣有早晚，天時有愆伏，如平地三月花者，深山四月方花。樂天《游大林寺》云：「人間四月芳菲盡，山寺桃花始盛開。」同前

張乖崖鎮宛丘，邸報王文正大拜，不悅，謂坐客曰：「朝廷肯用經綸康濟人乎？余少以直節自誓，束發登用，無兩府心。」幕中杜壽隆曰：「固知公無兩府意。」公曰：「吾胸中事，爾安得知？」杜曰：「嘗見公《柳詩》云：『安得辭榮同範蠡，綠絲和雨系扁舟！』」

雍陶知簡州，自比謝宣城柳吳興，賓至則挫辱，投贄者少得見之。馮道明下第請謁，給閽者曰：「與太守故舊。」及見，呵責曰：「與公昧平生，何故舊之有？」道明曰：「誦公詩，得相見，何隔平生？」遂吟雍詩曰：「立當青草人初見，行近白蓮魚未知。」「閉門客到常如病，滿院花開未是貧。」「江聲秋入峽，雨葉夜侵樓。」雍厚之。

元和十一載，李源公榜三十三人皆取寒素，時有詩曰：「元和天子丙申年，三十三人同得仙。袍似爛銀文似錦，相將白日上青天。」〔並同前〕

撫州有放生池，禁採捕。忽有乘小舟釣於其上，太守蔡大夫令人捕之。釣者為詩曰：「投卻長竿卷卻絲，手攜蓑笠獻新詩。明知太守清如鏡，不是漁人下釣時。」乃野人張項。同前

薛能尚書鎮彭門，時溥劉巨容周岌俱在麾下。未數年，溥領徐，巨容鎮襄，岌領許，俱假端揆。故能詩：「舊將已為三僕射，病身猶是六尚書。」〔同前〕

王拱辰守長安日，初禮上理掾口號云：「人間合作大丞相，天下猶呼小狀元。」

梅摯知錢塘，有一掾官撰禮上曲子云：「黃ト方開，金鼎調羹只待梅。」皆著題。

〔同前〕

孟賓於字國儀，連州輔國鄉人。天福中，自湖湘越京洛應舉。遠人無援，遂卜命於華山神交，有如一年乞一交，凡六擲，得上上大吉。每年下第有詩，今略舉一聯用表其第：一年云：「蟾宮空手下，澤國更誰來！」二年云：「水國二親應探榜，龍門三月又傷春。」三年云：「仙島卻回空說夢，清朝未達自嫌身。」

第四年云：「失意從他桃李春，嵩陽經過歇行塵。雲僧不見城中事，問是今年第幾人。」五年云：「因逢日者教重應，忍被雲僧勸卻歸。」天福九年禮部侍郎符蒙下及第，果六舉。後往江南，官至水部郎中，致仕，居吉州玉笥山。複知豐城縣，年七十餘卒。！〔《郡閣雅談》〕

煬帝時，洛陽進合蒂迎輦花，得之嵩山塢中，人不知名，採者異之，因以名迎輦花。濃艷芬馥，或惹襟袖，移時不散，嗅之令人不睡。命寶兒持之，號司花女。寶兒姓袁，長安進御車女，年十五，腰肢纖弱。時詔虞世南草《征遼德音》於側，寶兒注視久之。煬帝謂世南曰：「舊傳飛燕可掌上舞，今得寶兒，方昭前事。注目於卿，卿才人，可便嘲之。」世南應詔為絕句曰：「學畫鴉兒半未成，垂肩大袖太憨生。緣憨卻得君王惜，長把花枝傍輦行。」帝悅。龍舟鳳舸，每舟擇妙麗長白女子千人，執雕檀金楫，號殿腳女。一日，煬帝憑殿腳女吳絳仙肩，喜柔麗不與群輩齒。愛繹仙善畫長眉，將拜婕妤，適早嫁萬邰，故不克。顧內謁者云：「古人雲秀色若可餐，如繹仙真可樂飢矣。」因吟《持楫篇》賜之曰：「舊曲歌《桃葉》，新妝艷落梅。將身倚輕楫，知是渡江來。」詔殿腳女千輩唱之。越溪進耀花綾，綾文突起，有光彩。越人乘樵風泛舟石帆山下，收野繭。繅絲女夜夢神人告云：「禹穴三千年一開，所得繭，即《江掩文集》中壁魚所化，絲織為裳，必有奇文。」織成，果得所夢。獨賜司花女洎絳仙。蕭妃恚怒不懌，由是稍稍不親幸。煬帝嘗醉游宮中，偶戲宮婢羅羅，畏妃，不敢迎帝，辭有程姬之疾，不可薦寢。帝嘲曰：「個人無賴是橫波，黛染龍顱簇小娥。幸有留儂伴成夢，不留儂住意如何！」煬帝往往為妖祟所惑，游雞台，恍惚與陳後主相遇，喚帝為殿下。後主戴單紗皂幘，綽袖長裾，綠錦純緣，紫文方平履。舞女數十侍左右，一人迥美，煬帝累目之。後主云：「殿下不識此人！即麗華也。」以綠文測海蠡酌紅粱新醞勸帝飲。因請麗華舞《玉樹後庭花》，麗華辭以拋擲歲久，自井中出，腰肢旅拒，無複往時。再三索起，終一曲。後主詠十數篇，煬帝不記，獨愛《小窗詩》及寄《侍兒碧玉詩》。云：「午醉醒來晚，無人夢自驚。後二句《詩史》謂是唐人宋咸作夕陽如有意，偏傍小窗明。」《碧玉詩》云：「離別腸應斷，相思骨合銷。愁魂若飛散，憑仗一相招。」麗華拜求帝一章，辭以不能。

麗華笑曰：「嘗聞『此處不留儂，自有留儂處』，安可言不能！」煬帝強為之操觚曰：「見面無多事，聞名爾許時。坐來生百媚，實個好相知。」麗華赧然不懌。

後主問：「龍舟之游樂乎？始謂殿下致治堯舜之上，今日複此逸游！人生各圖快樂，曩時何見罪？三十六封書，使人至今快快。」煬帝叱之，不見。帝幸月觀，清景晴明，左右皆寢，憑蕭妃肩說東宮時事。適黃門映薔薇叢調宮婢，衣肉薔薇，吃吃聲笑。帝望腰肢纖弱，意望寶兒，披單衣亟擒，乃雅娘。蕭妃喟然不止。

帝曰：「往年幸妥娘時，情態正如此。曾效劉孝綽為《離憶詩》，嘗念與妃，記之否？」蕭妃即念云：「憶睡時，待來剛不來。卸妝仍索伴，解佩更相催。博山思結夢，沉水永成灰。」「憶起時，投簽初報曉。被惹香黛殘，枕隱金釵裊。笑動上林春，除卻司晨鳥。」煬帝云：「日月遄邁，今已幾年事矣。」〔《大業拾遺》〕

襄王僭偽，逼李拯為偽官。拯嘗吟曰：「紫宸朝罷綴鸞，丹鳳樓前駐馬看。

惟有終南山色好，晴明依舊滿長安。」拯終為亂兵所殺。〔《南部新書》〕

裴官至禮部尚書，放三榜，四人拜相：桑維翰竇正固張礪馬裔孫。清泰二年，馬裔孫知貢舉，才放榜，謝恩，引諸生詣座主宅謁拜，裴公以詩示云：「宦途最重是文衡，天與愚夫著盛名。三主禮闈年八十，門生門下見門生。」未開宴，裔孫登庸。〔《郡閣雅談》〕

吳長文使虜詩云：「奚車一牛駕，朝馬兩人騎。」〔《雜志》〕

昔執政有詩云：「躁因修賀刺，懶為答空書。」又有省判者云：「省府舊例不答空書。」同前

文德殿，百官常朝之殿。宰相奏事畢乃來押班，常至日旰。守堂卒好以厚樸湯飲朝士。朝士有久無差遣厭苦常朝者，戲為詩曰：「立殘庭下梧桐影，吃盡階頭厚樸湯。」〔《古今詩話》〕

李德誠加司空，守臨川。殷文圭草麻。德誠濡毫之賂，久而未至，以詩督之曰：「紫殿西頭月欲斜，曾草臨川上相麻。潤筆已曾關奏謝，更飛章句問張華。」

時皆少之。〔《南唐近事》〕

馮延魯公出討閩中，催督軍糧，急於星火。李建勛以詩寄之曰：「粟多未必全為計，師老須防有伏兵。」既而福州之兵，果為越人所敗。及歸，遷司空，累表乞致政，自稱鐘山公，詔授司徒，不起。學士殷悅致狀賀之，建勛以詩答曰：「司空猶不作，那敢作司徒。幸有山公號，如何不見呼？」先是，宋齊丘自京口求退於青陽，號九華先生。未周期，一詔而起，時論薄之。建勛年德未衰，時望方隆重，或有以比宋公者，因為詩曰：「桃花流水雖相似，不學劉郎去又來。」

〔《南唐近事》〕

化度寺內有無盡藏院。京城施舍，日漸崇盛。武德貞觀後，錢帛金玉，積聚不可勝計。常使名僧監藏，為等分：一分供天下伽藍修理之用，一分施天下飢餓，一分充舊供無遮之會。城中士女奔走舍施，爭次不得，至暮收獲亦巨萬。有大車載錢帛舍了棄去，不知姓名者多矣。藏內物，天下寺院許容來取供給，亦不可勝數不阻。貞觀年中，有裴元智戒行修謹，宛是修行高人。入寺灑掃十年有餘。寺中觀其行無玷缺，使之守藏。不覺被盜去黃金極多，將去不可知數。寺眾見潛走去後不還，眾僧驚異，遂於元智寢房內看，壁上有詩四句曰：「將肉遣狼守，置骨向狗頭。自非阿羅漢，焉能免得偷！」後莫知所之。武後遂移藏東都福光寺。

日久，錢物漸耗，卻移歸舊寺。至開元九年，發散錢帛於京師諸寺。〔《二京靈異小錄》〕

僕在吳興游諸寺卿詩曰：「微雨止還作，小窗幽更妍。盆山不見日，草木自蒼然。」非至吳越，不見此景。〔《百斛明珠》〕

舊讀蘇子美《六和寺詩》云：「沿橋待金鯽，竟日獨遲留。」初不喻此語。

及ヘ錢塘，乃知寺後池中有此魚如金色。複游池上，投餅餌，久之，略出不食，後入不可見。自子美作詩至今四十年，已有遲留之語。苟非難進易退而不妄食，安能如此壽耶？同前

京師風物繁富，士大夫牽於事役，良辰美景，罕宴游之樂，其詩至有「賣花擔上看桃李，拍酒樓前聽管弦」之句。〔《玉堂閒話》〕

張喬，九華人。咸通末，取京兆府解。李建州時為京兆府參軍主試。同時有許棠及喬俞坦之劇燕任濤、吳罕、張、周繇、鄭谷、李棲遠、溫憲、李昌符，謂之十哲。其年府試《月中桂詩》，喬擅場，詩曰：「與月長洪，扶疏萬古同。

根非生下土，葉不墜秋風。每向圓時足，還隨缺處空。影高群木外，香滿一輪中。

未種丹霄日，應虛白兔宮。何當隨羽化，細得問元功。」其年以許棠在場屋多年，為薦首。喬許坦之在許下，薛能尚書深知，以詩唁二子云：「何事盡參差，惜哉吾子詩。日令銷此道，天亦負明時。有路當重振，無門即不知。何當見堯日，重與啜澆漓。」〔《摭言》〕

僕初入廬山，山谷奇秀，平生所未見，殆應接不暇，遂發意不作詩。已而，見山中僧俗皆言「蘇子瞻來矣」，不覺作一絕云：「芒鞋青竹杖，自挂百錢游。

可怪深山裏，人人識故侯。」既自悔前言之謬，又作兩絕云：「青山若無素，偃蹇不相親。要識廬山面，他年是故人。」又云：「自昔懷清賞，神游杳靄間。如今不是夢，真個在廬山。」是日，有以陳令舉《廬山記》見寄者，且行且讀，見其中云徐凝李白之詩，不覺失笑。旋入開先寺，僧求詩，因作一絕云：「帝遣銀河一派垂，古來惟有謫仙辭。飛流濺沫知多少，不為徐凝洗惡詩。」往來南北山十餘日，以為勝絕不可勝談。擇其尤者莫如漱玉亭三峽橋，故作此二詩。最後與總老游西林作一絕云：「橫看成嶺側成峰，到處看山了不同。不識廬山真面目，只緣身在此山中。」餘廬山詩盡於此。〔《百斛明珠》〕

餘在岐下，見秦州進一馬，鬃如牛項垂胡，側立顛倒，毛生肉端。蕃人云：「此肉鬃馬也。」乃知《鄧公驄馬行》云「肉駿碾連錢動」，當作「肉鬃」。

唐人煎茶用姜，故薛能詩云：「鹽損添常戒，姜宜著更誇。」據此，則又有用鹽者矣。近世有用此二物者輒大笑之。然茶之中等者，用姜煎信佳，鹽則不可。

安定郡王以黃柑釀酒，謂之「洞庭春色」，色香味三絕，以餉其猶子德麟。

德麟以飲予，為作詩，醉後信筆，頗有沓拖風氣，云：「去年洞庭秋，香霧長巽手；於今洞庭春，玉色疑非酒。賢王文字飲，醉筆龍蛇走。既醉念君醒，遠餉為我壽。瓶開香浮坐，盞凸光照牖。方傾安仁，潘岳賦云：「披黃苞以授甘，傾縹瓷以酌」。莫遣公遠嗅。要當名字奇，未可論升斗。應呼釣詩鉤，亦號掃愁帚。君知葡萄惡，正是嫫母醜。須君灩海杯，澆我談天口。」並同前

●卷十九·紀實門下

世人畫山水竹石，不假五色而成，未有以畫花者。汴解獨能之，因賦詩云：「造物本無物，忽然非所難。花心起墨暈，春色散毫端。縹緲形才就，扶疏態自完。蓮風悉顛倒，杏雨半披殘。幸有狂居士，求為黑牡丹。兼書平子賦，歸去雪堂看。」〔《百斛明珠》〕

十一月三日，與幾先自竹西來訪慶老不見，與君卿供奉蟾知客東閣道話久之，作詩云：「卷卷長廊走黃葉，席席垂地香煙歇。主人待來終不來，紅火消盡灰如雪。」

嶺南氣候不常，吾嘗云：「菊花開時乃重陽，涼天佳月即中秋，不須以日月為斷。」今歲九月，殘暑方退。既望之後，月出愈遲。余嘗夜起登合江樓，或與客游豐湖棲禪寺，扣羅浮道院，登逍遙堂、逮曉乃歸。杜子美云：「四更山吐月，殘夜水明樓。」此古今絕唱，因其句作五首，仍以「殘夜水明樓」為韻云：「一更山吐月，玉塔臥微瀾。正似西湖上，湧金門外看。冰輪橫海闊，香霧入樓寒。

停鞭且莫上，照我酒杯殘。」「二更山吐月，幽人方獨夜。可憐人與月，夜夜江樓下。風枝久未停，露草不可藉。歸來掩關臥，唧唧幽夜話。」「三更山吐月，棲鳥夜驚起。起尋夢中游，清絕正如此。驅雲掃泉溜，俯仰迷空水。幸可飲我牛，不須違洗耳。」「四更山吐月，皎皎為誰明。幽人赴我約，坐待玉繩橫。野橋多斷板，山寺有微行。今夕定何夕，夢中游化城。」「五更山吐月，窗迥室幽幽。

玉鉤還挂戶，江練卻明樓。星河淡欲曉，鼓角冷知秋。不眠翻五詠，清切變蠻謳。」

海南有五色雀，常以兩絳者為長，進止必隨，俗謂之鳳凰，雲久旱而見輒雨，潦則反是。吾卜居儋耳城南，嘗一至庭下。今又見之黎子云及其弟威家。洎既去，吾舉酒祝之曰：「若為吾來者，當再集也。」已而果然，乃為賦詩云：「粲粲五色羽，炎方鳳之徒。青黃縞玄服，翼衛兩紱朱。仁心知閔農，常告雨霽符。我窮惟四壁，破屋無占烏。惠然此粲者，來集竹與梧。鏘鳴如玉佩，意欲相嬉娛。寂寞兩黎生，食菜真瞿儒。小圃散春物，野桃陳雪膚。舉杯得一笑，見此紅鸞雛。

高情如飛鴻，未易握粟呼。胡為去複來，眷眷豈屬吾一作予。回翔天壤間，何必懷此都。」並同前

元豐五年十二月十九日東坡生日，置酒赤壁磯下，踞高峰，俯鵲巢，酒酣，笛聲起於江上。客有郭尤二生，頗知音，謂坡曰：「笛聲有新意，非俗工也。」

使人問之，則進士李委聞坡生日，作南曲曰《鶴南飛》以獻。呼之使前，則青巾紫裘腰笛而已。既奏新曲，又快作數弄，嘹然有穿雲裂石之聲，坐客皆引滿醉倒。

委袖出嘉紙一幅曰：「吾無求於公，得一絕句足矣。」坡笑而從之。詩云：「山頭孤鶴向南飛，載我南游到九嶷。下界何人也吹笛，可憐時複犯電茲。」〔《玉局文》〕

秦少章不見十年，忽一日見訪，書一篇為惠云：「不到王家近十年，子猷風韻亦依然。舊時朋友今何在，別後新詩誰與傳？」餘戲曰：莫太犯老杜，所謂：「不見公三十年，封書寄與淚潺。舊來好事今能否，老去新詩誰與傳？」

張嘉甫云：「餘少年見人誦一詩，所謂『但存方寸地，留與子孫耕』，不知何人語。元符三年過毗陵汪迪家，出所藏水部賀公手書，乃知此詩賀所作，世俗以為他人，非也。賀天聖中為郎，真宗東封，謁於道左。元初，其二弟逾喬者來京師云，賀嘗於泰山望見東坡，意甚喜之，欲上元至龜蒙，東坡為作詩。亦賦五篇。」餘愛嘉甫一章云：「方寸平田便有餘，子孫無複廢耕鋤。已將不死為嘉種，更向無何築隱居。」〔《王直方詩話》〕

呂申公在揚州日，因中秋令秦少游作口號，少游有「照海旌幢秋色裏，激天鼓吹月明中」之句。是夜卻微陰，公云：「不著也。」少游乃別作一篇，末云：「自是我公多惠愛，卻回秋色作春陰。」參寥與餘言如此。餘曰：「此真所謂『翻手作雲』也。」

李希聲云：「舒王罷政事時居州東劉相宅，於東院小廳題『當時諸葛成何事，只合終身作臥龍』者數十處，至今尚有三兩處在。」希聲，劉氏婿，故知其詳。

云曾見數紙屏，亦只寫此兩句。

「滕王蛺蝶江都馬，一紙千金不當價。異材天縱非力能，畫工不見甘為下。

今代風流數十年，含毫落筆開山川。忽忘朽老壓塵眼，卻怪鳧鴻墮目前。邇來八駿複秀出，萬里山河才咫尺。眼邊爭得有突兀？複似天地初開闢。明窗寫出《高軒過》，便逐淪混聞吟哦。晚知書畫真有益，卻悔歲月來無多。官禁修嚴絕過訪，時於僻寺聊脫鞅。秀潤如行琮壁間，清明似別星辰上。憂悲惆悵百不行，河擘太華東南傾。平生秀句寰區滿，掇拾棄置成丹青。平湖遠岫開精神，陡覺文字生清新。未許兩豪來角立，要知旁有衛夫人。」此無己所賦宗室士東《高軒過圖》詩也。初，無己謂餘曰：「近宗子節使使餘作一詩，皆挂名其間，得百千以為女子嫁資，可乎？」餘曰：「詩未成，則錢不可授；詩已成，則錢不可來。」數日，無己卒，士東贈以十縑。並同前

盧多遜與趙普睚眥，太宗踐阼，凡對即傾之。普出守河陽日朝辭，面訴曰：「臣以無狀之跡，獲事累聖。曩日與先帝面受昭憲皇后命，遣臣親寫二書，令大寶神器傳歸陛下，以二書合縫批之，立臣銜為証。其一書先後納於柩，一書先帝手封禁中，乞陛下尋之，庶幾少雪。此行身移則事起，豺狼在途，危如累卵，誰肯為臣辨者？」後果得書於宮中，帝疑遂決，多遜竄崖州。太宗謂普曰：「幾誤斬卿。」王元之《趙韓王挽詞》有「鴻勛書冊府，遺訓在金滕」之句，乃謂是也。

〔《古今詩話》〕

方勉字及甫，娶許虞部女，好學能詩。勉嘗同妻夜看《晁錯傳》，許氏有詩云：「匣劍未磨晁錯血，已聞刺客殺袁絲。到頭昧卻人心處，便是欺他天道時。

痛矣一言偷害正，戮之萬段始為宜。鄧公墳墓知何處，空對斯文有淚垂。」勉後與故人飲於市，醉犯夜禁，囚於府庭。時鄭毅夫作尹，許氏獻書援其夫，並投詩云：「明時樂事輸詩酒，帝裏風光剩占春。況是白衣重得侶，不堪青旆自招人。

早知玉漏催三鼓，不把金貂換百巡。大抵仁人憐氣類，不教孤客作囚身。」遂釋其夫。勉死，許氏居陋巷，教子為學登科，賢哉！同前

唐相國孫公，寬裕通簡，曾乘軺至蜀，詣杜光庭受篆，乃曰嘗遇至人。話及時事，每有高棲之約。後登庸二府，竟出官南嶽，《寄杜先生詩》，其要曰：「蜀國信難遇，夢鄉心更愁。我行同範蠡，師舉效浮丘。他日相逢處，多應在十洲。」唐末？朝廷罹谷水白馬驛之禍，惟孫獲免。〔《北夢瑣言》〕

溫庭筠字飛卿，或作雲，舊名岐。與李商隱齊名，時號溫李。才思艷麗，工於小賦。每入試，押官韻作賦，凡八叉手而八韻成，多為鄰鋪假手，日救數人。

而士行有缺，紳薄之。李義山謂曰：「今得一聯句云，『遠比邵公，三十六年宰輔』，未得偶句。」溫曰：「何不云『近同郭令，二十四載中書』？」藥名有白頭翁，溫以蒼耳子為對。皆此類。宣宗愛唱《菩薩蠻詞》。令狐相國假其新撰，密之，戒令勿洩，而遽言於人。由是疏之。溫亦有言云「中書堂內坐將軍」，譏相國無學也。宣宗微行，遇於逆旅，溫不識，傲然詰之曰：「公非司馬、長史之流乎？」又曰：「得非文參、簿尉之類？」帝曰：「非也。」謫為方城縣尉，其制辭曰：「孔門以德行為先，文章為末。爾既德行無取，何以補焉！徒負不羈之才，罕有適時之用。」竟流落而死。杜公自西川除淮海，溫詣韋曲杜氏林亭留詩云：「卓氏爐前金線柳，隋家堤上錦帆風。貪為兩地行霖雨，不見池蓮照水紅。」

公遺絹一千匹。

沈詢侍郎，清粹端美，神仙中人。制除山東節旄，京城咸誦曹唐《游仙詩》：「玉詔新除沈侍郎，便分茅土領東方。不知今夜游何處，侍從歸騎白鳳凰。」其風採可知。

唐求言：成都距長安才二千里，每歲隨計求名者甚鮮。建安之貢，無歲無之。

故曰：「龍門一半在閩川。」信斯言矣。並同前

韓魏公嘗從容議及養兵事，慨然曰：「某有所思而得之者，未嘗以語人，人未必信。養兵雖非古，然積習已久，不可廢。又自有利處，不為不深者。昔發百姓戍邊無虛歲，父子兄弟有生離死別之苦，議者但云不知漢唐調兵於民。獨不見杜甫《石壕吏》詩云：『暮投石壕村，有吏來捉人。老翁逾牆走，老婦出門看。

吏呼一何怒，婦啼一何苦！聽婦前致訶：三男鄴城戍。一男附書至，二男新戰死。

存者且偷生，死者長已矣。室中更無人，惟有乳下孫。孫有母未去，出入無完裙。

老嫗力雖衰，請從吏夜歸。急應河陽役，猶得備晨炊。夜久語聲絕，如聞悲幽咽。

天明登長途，獨與老翁別。」調兵於民，弊乃如此。後世收拾強而無賴者養之以為兵，良民雖稅斂良厚，而終一身保骨肉相聚之樂。故兵能練習戰陣而豪勇可使，豈可與農夫同日而語！」〔《韓魏公別錄》〕

劉巴字子初，零陵人。有名於鄉閭，諸葛亮薦於蜀，用為將軍曹掾，後為尚書令。巴恭行節儉，不治產業，非公事不言，策命皆巴所為。張飛嘗與巴宿，巴不與言，飛甚怒之。諸葛亮謂曰：「張飛雖武夫，甚慕足下聲望；足下雖天資高亮，宜少降意。」巴曰：「大丈夫當交四海英雄，如何與兵子語耶？」巴建武二年，出鎮荊州，卒於岳陽，葬於郡西。後因巴墳，遂號岳陽為巴陵。時人語曰：「生居三湘頭，死葬三湘尾。」同前

蘇子由謫高安，雲安時時相過，有聰禪師亦蜀人。一夕，雲安夢同子由聰迓五祖戒禪師。既覺，語子由，聰亦至。子由曰：「方與洞山說夢，子今來同說夢乎？」聰曰：「夜來夢吾三人迎戒和尚。」子由曰：「世間果有同夢者。」久之，東坡書至曰：「已至奉新，旦夕相見。」三人喜，出城而坡至，則以語坡。坡曰：「軾七八歲，常夢是僧。又先妣方孕時，夢一僧來托宿。」及謫英州，雲遣書至南昌，坡引紙大書曰：「戒和尚又錯脫也。」後監玉局觀，作偈答南華長老曰：「惡業相纏四十年，常行八棒十三禪。卻著衲衣歸玉局，自疑身是五通仙。」

〔《冷齋夜話》〕

退之詩曰：「喚起窗全曙，催歸日未西。無心花裏鳥，更與盡情啼。」余兒時每哦此詩，了不解其意。自出陝，吾年五十八。年時春曉，偶憶此詩，方悟喚起、催歸二禽名也。催歸，子規也。喚起，聲如絡絲，圓轉清亮，偏於春曉鳴，江南謂之春喚。

老杜《謁玄元廟詩曰：「鳳笙吹玉柱，露井凍銀床。」許彥周云：「嘉中，河濱漁網得一小石刻，詩曰：『雨滴空階曉，無心換夕香。井梧花落盡，一半在銀床。』銀床，井欄也。莫知誰作。」

王仲至言老杜詩曰：「江蓮搖白羽，天棘夢青絲。」天棘自是一種物。高秀實曰：「天門冬也。一曰顛棘，非天棘也。」王元之詩曰：「水芝臥玉腕，天棘舞金絲。」則天棘蓋柳也。

韋應物《琥珀詩》曰：「曾為老茯苓，元是寒松液。蚊蚋落其中，千年從可覿。」嘗見琥珀中有物，形如蜂。此物自外國來，地有茯苓處皆無琥珀，不知韋公何以知之。

東坡《海棠》詩曰：「只恐夜深花睡去，更燒銀燭照紅妝。」事見《太真外傳》，曰：上皇登沉香亭，召太真妃子，時卯醉未醒，命力士使侍兒扶掖而至。

妃子醉勻殘妝，不能再拜。上皇笑曰：「豈醉，是海棠睡未足耳。」作《尼童詩》曰：「應將白練作仙衣，不許紅膏污天質。」事見則天詔書曰：天下尼童用白練為衣。

《橄欖》詩曰：「待得微甘回齒頰，已輸崖蜜十分甜。」崖蜜，事見《鬼谷子》，曰：照夜清，螢也；百花釀，蜜也；崖蜜，櫻桃也。《贈舉子》詩曰：「平生萬事足，所欠惟一死。」事見《梁僧史》，曰：世祖宴東府，詔跋陀羅至。

跋陀羅皤然，世祖戲曰：「摩訶衍不負遠來，唯有一生。」應曰：「貧道客食陛下三十載，恩德厚矣。所欠者一死耳。」並同前

衡州天慶觀蔣道士能有《春日泛舟》云：「石壓筍斜出，岸懸花倒生。」後因太守怒不掃地，辱之，意蓋見於前詩。守見詩，愛而召之，乃上詩曰：「春來不是人慵掃，為惜蒼苔襯落花。」刺史悔焉，欲招之飲，蔣有詩謝曰：「敲開敗籜露新竹，拾上落花妝舊枝。」其詩尤為湘人所慕愛。〔《青瑣高議》〕

●卷二十·詠物門上

王承之云：太祖一夕玩月，命學士盧多遜曰：「可以作詩。」多遜曰：「請用何韻？」太祖曰：「用兒字韻。」多遜奏詩曰：「太液池邊月上時，好風吹動萬年枝。誰家玉匣開新鑒，露出清光些子兒。」〔《王直方詩話》〕

王文康公，性質重厚，嘗作詩曰：「棗花至小能成實，桑葉雖粗解吐絲。堪笑牡丹如斗大，不成一事又空枝。」〔《青箱雜記》〕

方幹詠《擊甌》詩曰：「白器敲來曲調成，腕頭勻細自輕清。隨風搖曳有餘韻，測水淺深多泛聲。春漏丁當相次發，寒蟬計會一時鳴。從今已得佳聲出，眾樂無由更擅名。」

李貞白，江南人，不仕，號處士，善嘲詠，曲盡其妙。《詠刺蝟》云：「行似針氈動，臥若慄球圓。莫欺如此大，誰敢便行拳！」嘗謁一貴公子，不甚禮，廳有一格子屏風，題其上曰：「道格何曾格，言糊又不糊。渾身總是眼，還解識人無。」《詠狗蚤》云：「與虱都來不較多，Ξ挑筋斗太嘍。忽然管著一籃子，有甚心情那你何！」《詠月》云：「當塗當塗見，蕪湖蕪湖見。八月十五夜，一似沒柄扇。」建師晦之子得誠罷管沿江水軍，掌禁衛，頗患拘束，方宴客，貞白在坐，食蟹，得誠顧貞白曰：「請詠之。」貞白曰：「蟬眼龜形腳似蛛，未曾正面向人趨。如今上盤筵上，得似江湖亂走無！」眾客皆笑。《詠罌粟子》云：「倒排雙陸子，希插碧牙籌。既似犧牛乳，又如鈴馬兜。鼓槌並瀑箭，直是有來由。」〔《談苑》〕

汝陽溪穆清叔因寒食縱步郊外，會數年少同飲於梨花下，以「香輪莫輾青青破，留與愁人一醉眠」各賦《梨花詩》。清叔得愁字，詩曰：「共飲梨花下，梨花插滿頭。清香來玉樹，白蟻泛金甌。妝靚青娥妒，光凝粉蝶羞。年年寒食夜，吟繞不勝愁。」眾客閣筆。〔《雲齋廣錄》〕

大庾嶺上有佛塔廟，往來題詩多矣。有婦人題云：「妾幼年侍父任英州司寇，既代歸，父以大庚本有梅嶺之名而反無梅，遂植三十株於道之右，因題詩於壁。

今隨夫之任端溪，複至此寺，前詩已污漫矣，因再書之云：『英江今日掌刑回，上得梅山不見梅。輟俸買將三十本，清香留與雪中開。』」好事者因以夾道植梅矣。〔《倦游錄》〕

劉昭禹《聞蟬》詩云：「一雨一番晴，山林冷落青。莫侵殘日噪，正在異鄉聽。孤館宿漳浦，扁舟離洞庭。年年當此際，那免鬢凋零！」〔《雅言雜載》〕

李建樞詠月云：「昨夜圓非今夜圓，卻疑圓處減嬋娟。一年十二度圓缺，能得幾多時少年！」〔《抒情集》〕

謝邈《謝人惠琴材》云：「風撼桐絲帶月明，羽人乘醉截秋聲。七弦妙制饒仙品，三尺良材稱道情。池小未聞春浪泛，嶽低猶欠暮雲生。何妨乞與元中術，臨化無妨膝上橫。」《謝僧寄拄杖》云：「峭壁猿啼採處深，一枝奇異出孤岑。

感師千里寄來意，發我片雲歸去心。窗外冷敲簷凍折，溪邊閒點戲魚沉。他年必借相攜力，蹇步猶能返故林。」

劉希夷《聞砧》云：「秋天瑟瑟夜漫漫，月白天清玉露寒。始向松中縈素練，閒來機上制齊紈。」又《落花》云：「洛水城東桃李花，飛來飛去落誰家。洛陽女兒惜顏色，行逢花落長嘆惜。」《題禦柳》云：「花萼樓前初種時，美人樓上逞腰肢。如今拋擲長街里，露染如啼欲恨誰！」

曾庶幾，吉州人。一《猿詩》甚切，云：「孤猿鎖檻歲年深，放出城南百丈林。綠水任從連臂飲，青山不用斷腸吟。」〔《雅言雜載》〕

李烈祖為徐溫養子，年九歲，《詠燈》詩云：「主人若也勤挑撥，敢向尊前不盡心！」溫嘆賞，遂不以常兒遇之。〔《詩史》〕

《惜竹詩》，獨陳亞少卿最佳，詩曰：「出檻亦不剪，從教長瘦叢。年年到朱夏，葉葉是清風。」〔《古今詩話》〕

李義山游長安，投宿旅店，適會客，因召與坐，不知為義山也。酒酣，客賦《木蘭花詩》，眾皆誇示，義山後成詩曰：「洞庭波冷曉侵雲，日日征帆送遠人。

幾度木蘭舟上望，不知船是此花身。」坐客大驚，詢之，方知是義山。〔《古今詩話》《零陵總記》載《木蘭花詩》是陸龜蒙所作。〕

錢太初《惜劍詩》曰：「得自袁公手，屠奸血未幹。玉龍乘夜泣，秋水帶霜寒。願對英雄舞，羞教婦女看。太平無處用，撫匣淚ォ瀾。」《盆池》云：「一撮浮萍蓋蛙黽，不知容得臥龍無？」

呂文靖公守宦海陵，西溪手植牡丹一本，有詩刻石。後範文正亦官此，題云：「陽和不擇地，海角亦逢春。憶得上林色，相看如故人。」後以二公有詩，題者亦多，而花大為人所愛重。歲久繁茂，覆地數丈。每春花開數百朵，為海陵寄觀。

陳標《詠葵花》詩云：「能共牡丹爭幾許，得人嫌處只緣多。」

咸陽郭氏，富室也。有蒼頭曰捧劍，《詠牡丹》云：「一種芳菲出後庭，卻輸桃李得佳名。誰能為向天公說，從此移根近太清。」

白樂天初到杭州，令訪牡丹。會開元寺惠澄近自都下得之。時花初開，徐凝自富春來謁公，先題牡丹云：「唯有數包紅襆在，含芳只待舍人來。」

裴誠郎中與舉子溫岐為友，好作歌曲。周德華乃劉香女女子，善歌《楊柳詞》，有以溫裴歌詞令德華唱，則音韻所陳，為浮艷之美，德華終不取，二公恨焉。所唱者七八篇乃近日名流之詞。滕邁郎中云：「三條陌上拂金羈，萬里橋邊映酒旗。

近日令人腸斷處，不堪將向笛中吹。」賀知章秘監云：「碧玉妝成一樹高，萬條垂下綠絲絛。不知細葉誰裁出，二月春風是剪刀。」楊巨源員外云：「江邊楊柳曲塵絲，立馬憑君剪一枝。惟有春風最應惜，殷勤更向手中吹。」劉禹錫尚書云：「春江一曲梆千條，二十年前舊板橋。曾與美人橋上別，恨無消息至今朝。」韓琮舍人云：「枝鬥纖腰葉鬥眉，春來無處不如絲。灞陵原上多離別，多少長條拂地垂。」又云：「梁苑隋堤事已空，萬條猶舞舊春風。那堪更想千年後，誰見飛花入漢宮！」雲溪子曰：「有《艷歌行》，非為桑間濮上之音也。偕以雪月松竹，雜詠楊柳，作者雖多，鮮見其妙。杜牧之云：『巫娥廟裏低含雨，宋玉門前斜帶風。』滕郎中云：『陶令門前惹接，亞夫營裏拂朱旗。』不言楊柳最佳。」

〔《古今詩話》《鑒戒錄》載賀知章事不同，謂韓琮詩乃韓渥詩。〕

幽薊數州，自石晉賂戎後，懷中華不已。有使北者，見燕京傳舍畫墨鴉甚精，旁題詩曰：「星稀月明夜，皆欲向南飛。」

僧居寧，毗陵人，妙工畫草蟲。嘗見水墨草蟲有長四五寸者，題云：「居寧醉筆。」雖大失真，然筆力遒勁可愛。梅聖俞詩云：「草蟲有纖意，醉筆得正熟。」

張文懿家有《春江釣叟圖》，上有李煜《漁父詞》二首，其一曰：「浪花有意千里雪，桃花無言一隊春。一壺酒，一竿鱗。世上如儂有幾人！」其二曰：「一棹春風一葉舟，一輪繭縷一輕鉤。花滿渚，酒滿甌。萬頃波中得自由。」

相國於兢善畫牡丹，幼年從學，見牡丹盛開，乃落筆仿之，不浹旬奪真。有人贈詩曰：「看時人出澀，展處蝶爭來。」有全本《折枝圖》傳於世。

白樂天以詩名與元微之同，時號元白。詩詞多比圖畫，如《重屏圖》，自唐迄今傳焉，乃樂天《醉眠詩》也。詩曰：「放杯書案上，枕臂火爐前。老愛尋思睡，慵便取次眠。妻教卸烏帽，婢與展青氈。便是屏風樣，何勞畫古賢！」且詩之所以能盡人情物態者，非筆端有口，未易到也。詩家以畫為無聲詩，誠哉是言！

德宗西幸，有二馬，一號神智驄，一號如意騮，進退緩急，皆如其意，因謂之功臣。乘幸諸苑，馭者進瑞鞭，因語近臣曰：「昔者西幸，有二驄，謂之二絕；今得此鞭，可謂三絕。」因吟韓翊詩曰：「鴛鴦赭白齒新齊，晚日花開放碧蹄。

玉勒乍回初噴沫，金鞭欲下不成嘶。」〔並《古今詩話》〕

狄渙字子炎，唐相國梁公之後，寄於南嶽，以林泉自適。《題柳》云：「天南與天北，此處影婆娑。翠色折不盡，離情生更多。雨餘籠灞岸，煙暝夾隋河。

自有佳名在，秦松繼得麼？」〔《雅言系述》〕

崔魯慕杜牧之為詩，尤能詠物。如《梅花》云：「強半瘦因前夜雪，數枝愁向晚來天。」又曰：「初開已入雕梁畫，未落先愁玉笛吹。」《山鵲》曰：「一番春雨吹巢冷，半朵山花咽觜香。」又曰：「雲生柱礎降龍地，露洗林巒放鶴天。」

《蓮花》曰：「何人解把無塵袖，盛取殘香盡日憐。」此頗形跡。〔《摭言》〕

蘇子瞻、李伯時為李仲遠作《松石圖》。仲遠取杜子美「松根胡僧憩寂寞，龐眉皓首無住著，偏袒右肩露雙腳，葉裏松子僧前落」之語，複求伯時畫此四句，目為《憩寂圖》。子由題云：「東坡自作蒼蒼石，留取長松待伯時。只有兩人嫌未足，兼收前世杜陵詩。」〔《百斛明珠》〕

子瞻歸自道場何山，遇大風雨，因憩耘老溪亭，命官奴秉燭捧硯，寫風雨竹一枝，題詩云：「更將掀舞勢，把燭書風筱。美人為破顏，恰似腰肢裊。」

劉仲幾餞飲東坡，中觴，聞笙簫聲杳杳在雲霄間，抑揚往返，粗中音節。徐而察之，則出於雙瓶，水火相搏，自然吟嘯，食頃乃已。坐客驚嘆，請作《瓶笙詩》以記云：「孤松吟風細泠泠，獨繭長繅女媧笙。陋哉石鼎逢彌明，蚯蚓竅作蒼蠅聲。瓶中宮商自相賡，昭文無虧亦無成。東坡醉熟呼不醒，但云作勞吾耳鳴。」

並同前

湖口人李正臣蓄異石九峰，玲瓏宛轉若窗欞然。予欲以百金置之，與仇池石為偶，方南遷未暇也。名之曰壺中九華，以詩識云：「我家岷蜀最高峰一作「清溪電轉失雲峰」，夢裏猶驚翠掃空。五嶺莫愁千嶂外，九華今在一壺中。天池水落層層見一作「石泉影落涓涓滴」，玉女窗明處處通。念我仇池太孤絕，百金歸買小玲瓏。」〔《玉局文》〕

器之喜談禪而倦游山，山中筍出，戲語器之同去參玉版和尚去來，乃作此句云：「叢林真百丈，法嗣有橫枝。不怕石頭路，來參玉版師。聊憑柏樹子，與問籜龍兒。瓦礫猶能說，此君那不知。同前

西南地溫少雪，餘及壯年，只一二年見之。自退居天國溪堂，山深氣嚴，陰嶺叢薄，無冬而不雪。每一賞玩，必命諸子賦詩為樂，既而蹈襲剽掠，不免涉前人餘意，因戲取聲色氣味富貴勢力數字，離為八，章止四句，以代一日之謔，且知餘之好不在於世俗所爭而在於雪也。仍仿歐陽公體，不以鹽玉鶴鷺為比，不使皓白潔素等字，《聲》：「石泉凍合竹無風，夜色沉沉萬境空。試向靜中閒側耳，隔窗撩亂撲春蟲。」《色》：「閒來披氅學王恭，姑射群仙邂逅逢。只為肌膚酷相似，繞庭無處覓行蹤。」《氣》：「半夜欺凌範叔袍，更兼風力助威豪。地爐火暖猶無奈，怪得山村酒價高。」《味》：「兒童龜手握輕明，漸碾槍旗入鼎烹。

擬欲為人修水記，惠山泉冷釀泉清。」《富》：「天公呈瑞足人心，平地俄聞一尺深。此為豐年報消息，滿田何止萬黃金！」《貴》：「海風吹浪去無邊，倏忽凝為萬頃田。五月京塵渴人肺，不知價值幾多錢。」《勢》：「高下斜橫薄又濃，破窗疏戶若相攻。莫言造物渾無意，好醜都來失舊容。」《力》：「萬石千鈞積累成，未應忽此一毫輕。寒松瘦竹本清勁，昨夜分明聞折聲。」〔《玉局文》〕

歐陽文忠守潁日，因小雪，會飲聚星堂，賦詩，約不得用玉月梨梅練絮白舞鵝鶴等事，歐公篇略云：「脫遺前言笑塵雜，搜索萬象窺溟溟。」自後四十餘年，莫有繼音。元六年，東坡在潁，因禱雪於張龍公獲應，遂複舉前令。篇末云：「汝南先賢有故事，醉翁詩話誰能說？當時號令君聽取，白戰不許持寸鐵。」

〔《王直方詩話》〕

山谷有「蕨芽已作小兒拳」之句。張閣云：「此忍人也。」時閣方為河內推官，而通判葛繁最喜蔬食誦經，故閣亦斷葷而有此語。同前

荊公作相，苑中有石榴一叢，枝葉甚茂，止發一花，題詩云：「濃綠萬枝紅一點，動人春色不須多。」

荊公過東坡，見案上有石研，甚愛賞，因曰：「當集句賦之。」唱曰：「巧匠斫山骨。」沉吟久之，不能成，因命駕去。

臘梅，山谷初見之，作二絕。一云：「金蓓銷春寒，惱人香未展。須無桃李紅，風味極不淺。」一云：「體熏山麝臍，色染薔薇露。披拂不盈懷，時有暗香度。」緣此，臘梅盛於京師。然交游間亦有不甚喜之者。余嘗作《解嘲》云：「紛紛紅紫雖無韻，映帶園林卻要渠要或作見。誰遺一枝香最勝，故應有客謂何如！」

高致虛云：「東坡言過溫泉壁上見詩云：『直待眾生總無垢，我方清冷混常流。』問人云，可遵作。因作一絕云：『石龍有口口無根，自在流泉誰吐吞。若信眾生本無垢，此泉何處覓寒溫？』可遵緣此知名。後來京師，每有賓客，必出數十篇，讀者無不絕倒。」並同前

●卷二十一·詠物門下

東坡《橄欖詩》云：「紛紛青子落紅鹽，氣味森森苦且嚴。待得微甘回齒頰，已輸崖蜜十分甜。」範景仁言檄欖木高大難採，以鹽擦木身，則其實自落，所以有「落紅鹽」之語。南人誇橄欖，河東人誇棗。〔《王直方詩話》〕

李公擇種竹館中，語同舍曰：「後人指此竹，必云李文正所植。」劉貢父笑曰：「文正不獨系筆，亦知種竹耶？」時有筆工李文正，故云。後貢父西省種竹，東坡有詩云：「舊德終呼名字外，後生誰續笑談餘。」謂此也。又一本云：爾後貢父種竹，坡有詩云「舊德言忘久，新材得再培。」

「亭亭思婦石，下閱幾人代。蕩子長不歸，山椒久相待。微雲蔭發彩，初月輝蛾黛。秋雨疊苔衣，春風舞羅帶。宛然姑射姿，矯首塵冥外。陳跡遂云窮，佳期從莫再。脫如魯秋氏，妄結桑下愛。玉質委泥沙，悠悠複安在。」此賀方回作《望夫石》詩也，交游間無不愛者。餘謂田承君云：「此詩可以見方回得失，其所得者漸磨之功；所失者太粘著皮骨耳。」承君以為然。

楊蟠字公濟，為《蓴菜詩》云：「休說江東春水寒，到來且覓鑒湖船。鶴生嫩頂浮新紫，龍脫香髯帶舊涎。玉割鱸魚迎刃滑，香炊稻飯落匙圓。歸期不待秋風起，漉酒調羹任我年。」時人以為讀其詩，不必食蓴羹然後知其味。餘以為可以言詠物，未可以語詩耳。

陳君節字明信，言煉句不如煉韻。餘以為若只覓好韻，則失於首尾不相貫穿。

參寥云：東坡在徐州日，嘗為秦少游置酒。少游飲罷，擁一官妓，從參寥，書其裙帶云：「寄語巫山窈窕娘，好將閒夢惱襄王。禪心已作沾泥絮，不逐春風上下狂。」並同前

鞠蹴惟柳三複能之，丁晉公亦好焉。晉公詩曰：「背裝花屈膝，白打大廉斯。

進前行兩步，蹺後立多時。」〔《古今詩話》〕

郭希聲《紙窗詩》曰：「偏宜酥壁稱閒情，白似溪雲薄似冰。不是野人嫌月色，免教風弄讀書燈。」《聞蛩詩》曰：「愁殺離家未達人，一聲聲到枕前聞。

苦吟莫入朱門裡，滿耳笙歌不聽君。」〔《青瑣後集》〕

巴蜀三紀以來，藝能之士，精於書畫者眾矣。沙門曇學李陽冰篆，曇則神大師門人也。道士張昭嗣效柳公權書，昭嗣則傳直天師杜光庭門人也。工部元員外昭嘏仿韓擇八分書，昭嘏亦光庭門人。僧曉巒攻張芝草書，曉巒則歸夢弟子。

皆超其本而差其肩。獨黃少鑒筌邊鸞崔竹，處士滕昌擬梁廣花草，野人張道隱張藻松石。道隱不事論談，不與人交往，不冠帶，不拜跪，人謂之「猱頭」，相國李昊為著名，道隱常在綿竹山中。李司議文才繼閻立本寫真。書畫八人，皆妙絕當代。野人平生讀莊老之書，有暇則性好圖龍之真形。興思忽至，即畫百尺之狀，縱意揮畫，苟不稱意，則塗抹之，不啻千餘軀而已。飄飄然雲陰雨氣，似蜿蜒之勢，擲筆撫掌，以為怡逸。常以此為適意之作。亦曾撰集《龍証筆訣》三卷，傳於家。丁未年，彭州ヘ鄭昭請圖真龍於州城之西門太山府君之祠，為民致雨。

於是，與二道士、數僕夫秉燭以畫，使人槌鼓噴笛，掌祠者頓足起舞。其夕三更，風雨大沛。奈何一時之戲亦濟農事！有蔣貽恭《留題》詩曰：「世人空解效丹青，惟子通玄得墨靈。應有鬼神看筆下，豈無風雨助成形！威疑噴浪歸滄海，勢欲拿雲上杳冥。靜閉綠堂深夜後，曉來簾幕似聞腥。」〔《野人閒語》〕

僧齊己《松詩》云：「雷電不敢伐，靈勢蠹萬端。麇依乾節死，蛇入朽根蟠。

影浸僧禪濕，風吹鶴夢寒。尋常風雨夜，疑有鬼神看。」《小松》云：「發地才盈尺，蟠根已有靈。嚴霜百草死，深院一株青。後夜蕭騷動，空階蟋蟀聽。誰於千歲外，吟倚老龍形？」〔《續本事詩》〕

白傅《柳詩》二首云：「青青一樹傷心色，會入幾人離恨中。為道都門多送別，長條折盡減春風。」又：「一樹春風萬萬枝，嫩於金色軟於絲。永豐西角荒煙裏，盡日無人屬阿誰？」又顧雲詩云：「灞岸晴來送別頻，相偎相倚不勝春。

自家飛絮猶無定，爭把長條絆得人！」〔《唐宋詩》云羅隱作。《續本事詩》〕

陰鏗石詩云：「天漢支機罷，仙人捧膊餘。零陵舊是燕，昆明本學魚。還當穀城別，自下解兵書。」

羅鄴《水詩》云：「漾漾悠悠幾派分，中浮短棹與鷗群。遙天帶雨淹芳草，玉洞飄花下白雲。靜稱一竿持處見，急流孤館覺來聞。隋家柳色還堪恨，東入長淮日又曛。」鄭谷云：「竹院松廊分數派，晴空清碧亦逶迤。落花相逐向何處，幽鷺獨來無限時。洗缽老僧臨岸久，釣魚閒客卷綸遲。晚來一片連莎綠，悔與滄浪有舊期。」韓喜云：「方員不定性空柔，東注滄溟早晚休。高截碧塘長耿耿，遠飛青嶂更悠悠。瀟湘月浸千年色，夢澤燈含萬古愁。別有嶺頭嗚咽處，為君更作斷腸流。」並同前

唐高相國崇文，本薊門將校，討劉闢有功，授西川節度。一旦雪下，諸從事吟賞有詩。渤海鄙言多呼人為兒。此日筵上謂賓客曰：「某雖武夫，亦有一詩。」乃口札云：「崇文崇武不崇文，提戈出塞號將軍。那個兒射落雁，白毛空裡亂紛紛。」其詩著題，皆謂北齊敖曹之比。太尉駢即其曾孫也。鎮蜀日，以蠻{疋旦}侵暴，乃築羅城四十里。朝廷雖加恩賞，亦疑其固護。或一日奏樂，聞樂聲，知有改移，乃《題風箏》寄意曰：「夜靜弦聲響碧空，宮商信任往來風。

依稀似曲才堪聽，又被風吹別調中。」旬日，果移鎮渚宮。〔《北夢瑣言》〕

馮涓分符眉州，不得之任，於陳田之間，羈愁六年，徒步湘湖，著《懷秦賦》，有《南冠梁川》歌詩集，皆傷蹭蹬也。有《蜀駝引》，其要云：「自古皆傳蜀道難，爾何能過拔蛇山？忽驚登得雞翁磧，又恐礙著鹿頭關。昂藏大步蠶叢國，曲頸微伸高九尺。卓女窺窗莫我知，嚴仙據案何曾識！」《題支機石》云：「不隨俗物皆成土，只待良時卻補天。」《苦雨行》云：「釜魚化作池中物，木履浮為天際船。」皆惜己之不遇也。蜀城拆體之際，幾至殍碚，因投鬻米家活，有詩云：「取水郎中何日了，破柴員外幾時休？早知蜀地區И與乃訓如此與也，悔不長安大比丘即收足大坐也！」同前

徐仲雅《題合歡牡丹》云：「平分造化雙包去，拆破春風兩面開。」〔《湖湘故事》〕

蔣維東字孟陽，零陵人。《旅中書懷》云：「未有一夜夢，不歸千里家。」

《落花》云：「流水從將去，春風解送來。」〔《零陵總記》〕

東華觀在邵州城下江岸，俗謂之水北觀。有松偃亞數枝，凡八面。上有一枝中折，搭在半樹間，複生垂下掃壇。游人以手扳而撼之，則千萬枝皆動。霸國時，天策府學士徐東野坐事謫居於郡，見其魁異，賞玩無已，因為詩，有序，序略云：「搖一枝則萬枝動，看一面則八面同。白犬出其根，青羊入其腹。漢高祖琥珀枕、虛真君茯苓人，疑其孕也。」詩云：「半已化為石，有靈通碧湘。生逢堯雨露，老值漢風霜。月滴蟾心水，龍遺胸骨香。粗於毫末後，曾見幾興亡！」同前

裴說《鷺鷥》云：「卻為分明極，翻令所得遲。」雍陶云：「立當青草人初見，行近白蓮魚未知。」〔同前又《古今詩話》所載馮道明舉此詩，不知其為鷺鷥也。〕

鸕鶿色黑而頭長，能沒水捕魚，其疾如飛。棲宿之處，其下雖水深魚多，未嘗犯。諺云：「鸕鶿不打腳下塘。」杜荀鶴詩云：「深水有魚銜得出，看來卻是鷺鷥飢。」

鴝鵒，居人多養之。五月五日去其舌尖，則能語，聲尤清越，雖鸚鵡不能過也。僧虛中有詩云：「菖蒲花不艷，鴝鵒性多靈。」

相思樹，其狀尤佳，子員而紅，故老云：「昔有人北沒於邊，其妻追思之，泣於樹下而卒，因號相思樹。」黃損《鷓鴣詩》云：「而今世上多離別，莫向相思樹下啼。」蓋採其意也。

柘樹多叢生，乾疏而直，葉豐而厚，春蠶食之，其絲以冷水繅之，謂之冷水絲，可以瑟弦，蓋絲之類。蔣密《詠桑柘》詩云：「綺羅因此木，桃李謾同時。」

楊桐，葉細冬青，臨水生者尤茂。居人遇寒食，採其葉染飯，色青而有光，食之資陽氣，謂之楊桐飯。道家所謂青食凡飯。鄭畋《二十八宿詩》云：「員明青食凡飯，光潤碧霞漿。」謂此也。

櫟樹多生岡阜之上，大則偃亞，小則聳歧疏曠，而性直，伐為薪，鍛為炭，其力倍於常木。王正詩云：「未可輕樗櫟，尤能濟雪霜。」

木蘭花枝葉俱疏，花即里白表紫，或有四季開者。生於深山者尤大，可以為船。陸龜蒙《木蘭花詩》云：「曾向木蘭船上望，不知船是此花身。」〔《古今詩話》載全篇，謂是李義山作。〕

映山紅，生於山坡欹側之地，高不過五七尺，花繁而紅，輝映山林，開時杜鵑始啼，又名杜鵑花。成幹詩云：「杜鵑花與鳥，怨艷兩何賒！疑是口中血，滴成枝上花。一聲寒食夜，數朵野僧家。謝豹出不出？日遲遲又斜。」並同前

羅漢絛，後洞有草，蔓結如帶，長丈餘，附木而生，相傳謂之羅漢絛。畢田詩云：「五百移棲絕洞深，空留轍跡杳難尋。綠絲絛帶何人施，長到春來挂滿林。」

〔《湘中故事》〕

舒王與薛處士棋，賭《梅花詩》輸一首，曰：「華髮尋春始見梅，一枝臨路雪培堆。鳳城南北他年憶，杳杳難尋驛使來。」與俞秀老至報寧，王假寐，秀老私跨王驢謁寶覺禪師。有頃，秀老至，王曰：「為士子敢盜跨吾驢！」秀老願自贖其罪。王曰：「罰《松聲詩》一首。」秀老立就，詞極佳，人忘之。餘補曰：「萬壑搖蒼煙，百灘度流水。下有跨驢人，瀟瀟吹醉耳。」〔《冷齋夜語》〕

前輩花詩多用美女比狀，如云：「若教解語應傾國，任是無情也動人。」俗哉！山谷《酴詩》曰：「露濕何郎試湯餅，日烘荀令炷爐香。」乃是以丈夫比之，若出類。而吾叔彭淵材作《海棠詩》又不然，曰：「雨過溫泉浴妃子，露濃湯餅試何郎。」尤工也。

曾子宣夫人魏氏作《虞美人草行》云：「鴻門玉斗紛如雪，十萬降兵夜流血。

咸陽春殿三月紅，霸業已隨煙燼滅。剛強必死仁義王，陰陵失道非天亡。英雄本學萬人敵，何用屑屑悲紅妝！三軍散盡旌旗倒，玉帳佳人坐中老。香魂夜逐劍光飛，青血化為原上草。芳菲寂寞寄寒枝，舊曲聞來似斂眉。哀怨徘徊愁不語，恰如初聽楚歌時。滔滔逝水流今古，漢楚興亡兩丘土。當時遺事久成空，慷慨樽前為誰舞！」

舒王在鍾山，有道士來謁，因與棋，輒作數語曰：「彼亦不敢先，此亦不敢先；惟其不敢先，是以無所爭；惟其無所爭，故能入於不死不生。」舒王曰：「此特棋隱語也。」

東坡詩曰：「客來茶罷渾無事，盧桔楊梅尚帶酸。」張嘉甫曰：「盧桔何種果也？」曰：「枇杷是矣。事見相如賦。」嘉甫曰：「『盧桔夏熟，黃柑橙榛；枇杷燃柿，亭柰厚樸。』盧桔果枇杷，不應重用。應劭注曰：伊尹書曰：『箕山之東，青鳥之所，盧桔常夏熟。』不據之，而何也？」坡笑曰：「不欲爾。」

余游儋耳，見黎氏，出東坡別海北詩曰：「我本儋耳民，寄生西蜀州。忽然跨海去，譬如事遠游。平生生死夢，三者無劣優。知君不再見，欲去且少留。」

又登望海亭，柱間有擘窠大字曰：「貪看白鳥橫秋浦，不覺青林沒暮潮。」又謁姜唐佐，見其母，餘問：「識蘇公乎？」曰：「然，無奈好吟詩。嘗杖而至，有包燈心紙，公以手拭開，書滿紙。」余索讀之，醉墨欹傾，曰：「張睢陽生猶罵賊，嚼齒穿齦；顏平原死不忘君，握拳透爪。」

餘至瓊州，有長短句《賦燈蛾》曰：「蜜燭花光清夜闌，粉衣香翅繞團。

人皆認假為真實，蛾豈將燈作火看。方嘆息，為遮攔。也知愛處實難拚。忽然性命隨煙焰，始覺從前被眼瞞。」

老杜詩曰：「筍根稚子無人見，沙上鳧雛傍母眠。」世不解「稚子無人見」

何等語。唐人《食筍詩》曰：「稚子脫錦繃，駢頭玉香滑。」則稚子為筍明矣。

贊寧《雜記》曰：「竹根有鼠大如貓，色類竹，名竹豚，亦名稚子。」餘問韓子蒼，子蒼曰：「筍為稚子，老杜之意，不用《食筍詩》亦可。」

老杜《北征》詩曰：「惟昔艱難初，事與前世別。不聞夏商衰，中自誅褒妲。」

意者明皇鑒夏商之敗，畏天悔過，賜妃子死也。而劉禹錫《馬嵬詩》曰：「官軍誅佞幸，天子舍妖姬。群吏伏門屏，貴人牽帝衣。」白樂天《長恨歌》曰：「六軍不發無奈何，宛轉蛾眉馬前死。」乃官軍迫使殺妃子，歌詠祿山叛逆耳。孰謂劉白能詩哉！《北征》詩識君臣大體，可貴也。

衡州花光仁老，以墨寫梅花，魯直嘆曰：「如嫩寒春曉行孤山籬落間，但欠香耳。」餘賦長短句曰：「碧瓦籠晴香霧繞，呵手西偏，小駐聞啼鳥。風度女牆吹語笑，南枝破臘應開了。道骨不凡江瘴曉。春色通靈，醫得花重小。抱甕釀寒春杳杳。一聲畫角光殘照。」又曰：「入骨風流國色，透塵種性真香。為誰風鬢ネ啼妝！半樹水村春暗。雪壓枝低籬落，月高影動池塘。高情數筆寄微茫，小寢初開霧帳。」〔並同前〕

●卷二十二·宴游門

李文正公言：少保王仁裕與諸門生飲，出一詩板挂於坐次，曰：「二百一十四門生，春風初長羽毛成。擲金換得天邊桂，鑿壁偷將榜上名。何幸不才逢聖世，偶將疏網罩群英。衰翁漸老兒孫小，異日知誰略有情！」公知舉時年已老，諸于皆亡，惟有幼孫。又與諸門生春日會飲於繁台，賦詩曰：「柳陰如霧絮成堆，又引門生飲吹台。淑景即隨風雨去，芳樽宜命管弦催。謾誇列鼎鳴鐘貴，寧免朝烏夜兔摧。爛醉也須詩一首，不能空放馬頭回。」〔《摭遺》〕

寇萊公有妾曰茜桃，公因會，贈歌者以束綾，茜桃作二詩呈公曰：「一曲清歌一束綾，美人猶自意嫌輕。不知織女螢窗下，幾度拋梭織得成！」「風勁衣單手屢呵，幽窗軋軋度寒梭。臘天日短不盈尺，何似燕姬一曲歌！」公和曰：「將相功名終若何，不堪急景似飛梭。人間萬事何須問，且向尊前聽艷歌。」〔《翰府名談》〕

劉輝為金陵小ヘ，攝府事。一日，邀郡僚洎賓客僅百人游蔣山，就太平僧舍開宴賦詩，輝詩曰：「兩道翠陰迎騎合，四圍清氣逼人來。林端有路雲千級，物外忘機酒一杯。」楊蟠詩曰：「猿驚鶴怨不知處蔣山有猿驚鶴怨二穀，虎踞龍蟠空見山。芳草路隨流水遠，老僧心共白雲閒。」同前

施肩吾《夜宴》云：蘭缸如晝買不眠，玉爐夜起沉香煙。青蛾一行十二仙，欲笑不笑桃花燃。碧窗弄嬌梳洗晚，戶外不知銀漢轉。被郎嗔罰琉璃盞，酒入四肢紅玉軟。」〔《鑒戒錄》〕

桑門仲殊赴潤州，郡宴於北固樓，太守命坐客賦詩，殊先成，曰：「北固樓前一笛風，碧雲飛盡建康宮。江南二月多芳草，春在煙雨中。」〔《雲齋廣錄》〕

趙叔平退居睢陽，歐陽永叔致政居潁，叔平來訪永叔。時呂晦叔知潁，開宴召二公。永叔自為怍致語曰：「欲知盛席繼荀陳，請看當筵主與賓。金馬玉堂三學士，清風明月兩閒人。紅芳已過鶯猶囀，青杏初嘗酒正醇。好景難逢良會少，乘歡舉白莫辭頻。」〔《倦游錄》〕

範鎮自給事中謫官，數年方歸濟南。城西有張聰寺丞園亭，甲於歷下。張邀公飲於園中，因作詩云：「園林再到身猶健，官職全拋夢乍醒。惟有南山與君眼，相逢不改舊時青。」〔同前〕

郭曖，升平公主婿也。盛會文士，即席作詩，公主自帷中觀之。李端中宴詩成，有「薰香荀令偏憐小，傅粉何郎不解愁」之句，眾皆稱妙。或謂宿思，端自願賦一篇，錢起曰：「請以起姓為韻。」遂有「金埒」「銅山」之句。暖出名馬金帛為贈。〔《古今詩話》〕

正月十五日夜，許三夜夜行，金吾巡禁，察其寺觀及前後街巷，會要盛造燈籠，燒燈光明若晝，山堂高百餘尺。神龍已後，複加嚴飾，士女無不夜游，罕有居者。車馬塞路，有足不躡地，被浮行數十步者。王公之家，皆數百騎行歌。蘇味道詩曰：「火樹銀花合，星橋鐵鎖開。暗塵隨馬去，明月逐人來。游妓皆李，行歌盡《落梅》。金吾不禁夜，玉漏莫相催。」郭利正詩曰：「九陌連燈影，千門度日華。傾城出馬騎，匝路轉香車。爛漫惟愁曉，周游不問家。更聞清管發，處處《落梅花》。」崔液詩曰：「今年春色勝常年，此夜風光正可憐。鵲樓前新月滿，鳳凰台上寶燈燃。」「玉漏銅壺且莫催，鐵關金鎖徹明開。誰家見月能閒坐，何處聞燈不看來！」「神燈佛火百輪張，刻象圖容七寶妝。影裏惟聞金口悅，空中疑散玉毫光。」「金勒銀鞍控紫騮，玉輪青蓋駕青牛。驂ほ始散東城外，倏忽遠逢南陌頭。」「公子王孫意氣驕，不論相識也相邀。最憐長袖風前裊，更賞新弦暗裡調。」「星回漢轉月將微，露灑煙飄燈漸稀。猶惜路旁歌舞處，踟躕相顧不能歸。」〔《雍洛靈異記》〕

杭州辯才老師退居龍井，不複出入。子瞻往見之，常出至風篁嶺。左右驚曰：「公複過虎溪矣。」辯才笑曰：「杜子美不云乎：『與子成二老，來往亦風流。』」

因作亭嶺上，名過溪，亦名二老。〔《紀詩》〕

荊南高從誨字遵聖，季興嫡子也。久事戎間，及至繼立，頗葉眾望。始則飾車服，尚鮮華，遠市駔駿，廣招伶倫。荊渚樂籍間，多有梁園舊物。季興先時建渚宮於府庭西北隅，延袤十餘里，亭榭鱗次，ズ艦翼張，栽種異果名花修竹。從誨紹立，尤加完葺。每月夜花朝，會賓客。從誨明音律，僻好彈胡琴。有女妓數十，皆善其事。王仁裕使荊渚，從誨出十妓彈胡琴。仁裕有詩美之曰：「紅妝齊抱紫檀槽，一抹朱弦四十條。湘水凌波慚鼓瑟，秦樓明月罷吹簫。寒敲白玉聲何婉，暖逼黃鶯語自嬌。丹禁舊臣來側耳，骨清神爽似聞《韶》。」〔《雜詠》〕

《天下大定錄》載王仁裕兩篇，一篇已載於此，今錄所遺一篇云：「玉纖挑落斷冰聲，散入秋空韻轉清。三五指中勻塞雁，十三弦上囀春鶯。譜從陶室偷將妙，曲向秦摟寫得成。無限細腰宮裏女，就中偏愜楚王情。」

崔公佐牧名郡，日宴賓僚。有一客，巾屨不完，衣破肘見，突筵而入。崔喜其來，令下牙籌，引滿數觥，神色自若。歌妓駭其藍縷，因大噱。客獻詩曰：「破額襆頭衫也穿，使君猶許對華筵。今朝幸倚文章守，遮莫青蛾笑揭天。」崔令掩口，無ㄉ賢士。〔《郡閣雅談》〕

杜司空牧澧陽，宏辭李宣古數陪宴飲，戲謔侮慢，杜不能容，使辱之。長林公主出而救之，云：「尚書不念諸子學文，待士如此，那得平陽之譽？」遣易衣而赴，中坐，長林請為詩，冀彌縫也。宣古詩云：「紅燈初上月輪高，照見堂前萬朵桃。篥夜深拋要令，舞來ソ去使人勞。」杜公賞之。後二子裔休儒休皆登第。人謂之曰：「非其母賢，不能成其子。」〔《雲溪友議》〕

白樂天致仕時，裴晉公夜宴諸致仕官，樂天賦詩云：「九燭台前十二姝，主人留醉任歡娛。飄舞袖雙飛蝶，宛轉歌喉一索珠。坐久欲醒還酩酊，夜深臨去更踟躕。南山賓客東山妓，此會人間曾有無。」〔《古今詩話》〕

裴令公守東洛，夜宴半酣，公索聯句，元白有得色，公為破題，至楊侍郎曰：「昔日蘭亭無艷質，此時金谷有高人。」白知不能加，遽裂紙曰：「笙歌鼎沸，勿作此冷淡生活。」元顧白曰：「樂天可謂全其名也。」〔同前〕

李相國蔚鎮淮南，布素孫處士來謁。李敦舊分，待之殊禮。將行，祖送，游河橋下。舟人回篙，水濺近坐飲妓，李公大怒。孫獻《楊柳詞》曰：「半額鵝黃金縷衣，玉搔頭裊鳳雙飛。從教水濺羅裙濕，知道巫山行雨歸。」舟子獲免罪。

又有李嶸獻相國詩云：「雞樹煙含瑞氣深，鳳池波待玉山澄。國人久倚東關望，擬築沙堤到廣陵。」後果入相。同前

雙井黃叔達字知命。初自江南來，與陳履常俱謁法雲禪師於城南，夜歸過龍眠居士李伯時。知命衣白衫，騎驢，緣道搖頭而歌，履常負杖挾囊於後，一市皆驚，以為異人。伯時因畫為圖，而邢敦夫為作歌曰：「長安城頭烏夜棲，長安道上行人稀。浮雲卷盡暮天碧，但見明月流清輝。君獨騎驢向何處，頭上倒著白接。長吟搔首望明月，不學山翁醉似泥。到得城中燈火鬧，小兒拍手攔街笑。道旁觀者那得知，相逢疑是商山皓。龍眠居士畫無比，搖毫弄筆長風起。酒酣閉目望窮途，紙上軒昂無乃似！君不學長安游俠誇年少，臂鷹挾彈章台道。君不能提攜長劍取靈武，指揮猛士驅貔虎。胡為腳踏梁宋塵，終日飄無定所！武陵桃花春欲暮，白水青山起煙霧。竹杖芒鞋歸去來，頭巾任挂三花樹。」夫時年未二十。〔《王直方詩話》〕

林迥與黃秘教同游連江玉泉，有詩曰：「泉山好翠微，權尹訟庭希。曉馬破雲去，夜船乘月歸。妓歌珠不斷，人醉玉相依。薄宦自拘者，咄哉多少非！」

〔《青瑣集》〕

蜀後主自裹小巾，卿士皆同之。宮妓多衣道服，簪蓮花冠，每侍燕酣醉，則容其同輩免冠，ヮ然其髻，別為一家之美。因施胭脂，粉頰蓮額，號曰醉妝。國人效之。又作歌詞云：「這邊走，那邊走，只是尋花柳。那邊走，這邊走，莫厭金樽酒。」又嬖佞韓昭顧潘迎等為狎客，競手叉手搖頭令。唐師入境，遏其報而游幸，師至利州方知。將士紛然曰：「且打手叉手搖頭。」念周宣帝作歌曰：「自知身命促，把燭夜行游。」令宮女連臂踏腳而歌，亦前歌之類。〔《北夢瑣言》〕

湖南馬氏作會春園，開宴，徐東野作詩，有數聯為當時所稱，云：「珠璣影冷偏粘草，蘭麝香濃卻損花。」「山色遠堆羅黛雨，草梢春戛麝香風。」「衰蘭寂寞含愁綠，小杏妖嬈弄色紅。」「旁搜水脈湘心滿，遍揭泉根楚底通。」「水□滴殘青□瘦，石脂傾盡白雲空。」「深浦送回芳草日，急灘牽斷綠楊風。」

「藕梢逆入銀塘里，跡潛來玉井中。」「敗菊籬疏臨野渡，落梅村冷隔江楓。」

「剪開淨澗分苗稼，劃破漣漪下釣筒。」〔《湖湘故事》〕

●卷二十三·寓情門

曹修古立朝謇諤，嘗見池上有一所似者，作小詩曰：「荷葉罩芙蓉，員青映嫩紅。佳人南陌上，翠蓋立春風。」〔《青箱雜記》〕

唐僖宗朝，自內制袍千領，賜塞外吏士。神策將士馬直於袍中絮得金鎖一枚、詩一首，云：「玉燭制袍夜，金刀呵手裁。鎖情寄千里，鎖心終不開。」直貨鎖於市，為人告其將，並得詩奏聞。僖宗令馬直赴闕，以宮人賜直為妻。有情者為《金鎖曲》流於世。〔《翰府名談》〕

蜀人皆呼營妓為校書，韋南康鎮成都罷之。故胡曾有詩贈薛濤曰：「萬里橋邊薛校書，枇杷花下閉門居。掃眉才子知多少，管領春風總不如。」濤再為連帥所喜，因事獲怒而遠之，作《五離詩》以獻，遂複喜焉。一曰《犬離家》：「出入朱門四五年，為知人性足人憐。只因咬著親情腳，不得紅絲毯上眠。」二曰《魚離池》：「一入池中四五秋，常將朱尾玩銀鉤。近緣戲觸紅蓮折，不得隨波自在游。」三曰《鸚鵡離籠》：「慣向侯門養此身，飛來飛去羽毛新。近緣言語無方便，不得籠中再喚人。」四曰《竹離叢》：「蓊鬱栽成四五行，常持堅節待秋霜。近來春筍鑽階破，不得垂枝對畫堂。」五曰《珠離掌》：「一顆明珠內外通，分明皎潔水晶宮。近緣一點瑕相累，不得朝朝在掌中。」〔《鑒戒錄》《摭言》謂此是薛書記上元微之，未知孰是。〕

成都女郎張窈窈，上任事者詩曰：「昨日買衣裳，今朝賣衣裳。衣裳都賣盡，羞見嫁時箱。有賣愁應緩，無時心轉傷。故園胡虜隔，何處是蠶桑！」亦可觀也。

〔《鑒戒錄》〕

鄭還古博士東都閒居，與柳將軍往還。柳富有家姬，鄭與笑語，柳知不怪也。

鄭將入京，柳餞之，鄭贈姬詩曰：「冶艷出神仙，歌聲雜管弦。眼看《白苧曲》，欲上碧雲天。未擬生裴秀，如何知鄭玄？莫教金谷水，橫過墜樓前。」柳見詩，曰：「俟榮歸，當為遣充賀禮。」及除國子博士，柳遣姬入京師，至嘉祥驛而鄭已物故，柳甚悼之。〔《古今詩話》〕

張祜客淮南幕中，赴宴，時杜紫微為支使，座中有屬意處，索骰子賭酒。牧之微吟曰：「骰子逡巡裹手拈，無因得見玉纖纖。」祜應聲曰：「但知報道金釵落，仿佛還應露指尖。」〔同前《南部新書》謂此詩乃李義山作。〕

封特卿為湖州軍ヘ。與同年李大諫詩酒唱酬。以疾阻歡，及愈，有詩曰：「已負數條紅畫燭，更辜雙帶繡香球。白洲上風煙好，扶病須拚到後籌。」後有《離別難詞》：「佛許眾生願，心堅石也穿。今朝雖送別，會卻有明年。」一座無不淒愴。〔《雜志》〕

李翱尚書牧江淮郡日，進士盧儲投卷來謁，李禮待之。置文卷幾案間，赴公宇視事。長女及笄，見文，尋繹數四，謂小青曰：「此人必為狀頭。」李公聞之，深異其語，乃慕為婿。來年，果狀頭及第，才過殿試，徑赴佳姻，《催妝詩》曰：「昔年將去玉京游，第一仙人許狀頭。今日已成秦晉會，早教鸞鳳下妝樓。」盧止官舍，迎內子入庭，花開，乃題詩曰：「芍藥斬新栽，當庭數朵開。東風與拘束，留待細君來。」〔《南部新書》〕

房千里初上第，游嶺徼，有韋滂自海南邀趙氏，十九歲，而許為房妾。房迫於游從，暫與趙別，後寄詩曰：「鸞鳳分飛海樹秋，忍聽鐘鼓越王樓。只應霜月明君意，緩撫瑤琴送我愁。山遠莫教雙淚盡，雁來空寄八行幽。相如若返臨邛市，畫舸朱軒萬里游。」萬里橋也。房君至襄州，逢許渾侍禦赴弘農公番禺之命，千里以情托焉。到府訪之，趙氏已適韋秀才矣。許與房韋，俱有布衣之舊，不陳之，則負房之言；欲陳之，則傷韋之義：作詩寄千里曰：「春風白馬紫絲韁，正值蠶娘來採桑。五夜有心隨暮雨，百年無節抱秋霜。重尋繡帶朱藤合，卻認羅裙碧草長。為報西游減離恨，阮郎才去嫁劉郎。」〔《雲溪友議》〕

薛宜僚，會昌中為左庶子，充新羅冊禮使。青州泛海船，船阻惡風雨，至登州卻漂回，淹泊青州郵傳一年。節度使烏漢正尤加待遇。有席中飲妓東美者，薛頗多情，連帥置於驛中。薛發日，祖筵嗚咽流涕，東美亦然。乃於席中留二詩曰：「經年郵驛許安棲，銜命他鄉別恨迷。今日海帆飄萬里，不堪腸斷對含啼。」

「阿母桃芳方似錦，王孫草長正如煙。行雲行雨今辭夢，惆悵歡情卻一年。」薛到國，未行冊禮，旌節曉夕有聲。旋染疾，謂判官苗用曰：「東美何頻在夢中乎？」

數日致卒。苗攝大使行禮。旅櫬回青州，東美乃請假至驛，素服致奠哀號，拊柩一慟而卒。情緣相感，頗為奇事。〔《唐賢抒情》〕

趙嘏頗有詩名，不拘小節。飲中贈歌者曰：「倚風無處避梁塵，雅唱清歌日日新。來值漢亭花欲盡，一聲留得萬家春。」後因酒失，悔過以詩上歙州守曰：「葉覆清溪灩灩紅，路橫秋色馬嘶風。猶攜一郡齋酒，傾對青山憶謝公。」

敬相牧廬州，有朝客留意飲妓，祖送短亭，妓車後至，相贈之曰：「望斷蘇娘小小坡，竹泥金雁展輕莎。客卿幸有凝情意，何必臨尊始轉波！」〔同前〕

大中年，有江淮郡守名郎，登樓縱飲，見二游女，羅衣飄飄，目送久之，因詠曰：「兩朵紅英值萬金，教人不負看花心。高樓日晚東風急，吹落千家何處尋。」

在省日，宣宗顧問稱旨，攝中郎將，有詩曰：「宮娃引入玉為行，金殿齊趨近禦床。不見聖明親顧問，如何得攝漢中郎！」風神俊邁，後擁節旄。〔《南部新書》〕

李尚書擢罷歙州，吳員交代。有佐酒錄事名媚川，頗留意緣，以納籍中妓韶光，托於替人令存恤。酒酣臨發洪飲，不勝離情，有詩曰：「經年理郡少歡娛，為習干戈間飲徒。今日臨行更交割，分明留取媚川珠。」吳答曰：「曳履長裾日日歡，須言違德淚執瀾。韶光今已輸先手，領取珠掌內看。」〔同前〕

鄭詳縱情詩酒，至廬江謁郡守，留連吟醉，因贈妓曰：「台盤闊狹才三尺，似隔中當有阻艱。若不騎龍與騎鳳，樂營門是望夫山。」〔同前〕

江陵有士子，游於交廣間，而愛姬為太守所取，納於高麗坡底。及歸，寄詩曰：「惆悵高麗坡底宅，春風無複下山來。」守見詩遣還。

白樂天任杭州刺史，攜妓還洛，後卻遣回錢唐。劉禹錫有詩曰：「其奈錢唐蘇小小，憶君淚點石榴裙！」

越水李主簿游廣陵，迨春未返，其姬寄詩曰：「去時盟約與心違，秋日離家春不歸。應是維揚風景好，恣情歡笑到芳菲。」答曰：「偶到揚州悔別家，親知留滯不因花。塵侵寶鏡雖相待，長短歸時不及瓜。」

會昌中，張睽防戎有功，勒留蕃徼十年。妻侯氏繡錦回文詩作龜形獻進，曰：「暌離已是十秋強，對鏡那堪重整妝。聞雁燈前修尺素，見霜心痛裂衣裳。開箱疊練先垂淚，拂杵調砧更斷腸。繡作龜文獻天子，願教夫婿早還鄉。」

崔左轄牧江外郡，祖席夜闌，一營妓先辭歸。崔與詩曰：「寒簷寂寂雨霏霏，候館蕭條燭盡微。只有今宵同此宴，翠娥佯醉欲先歸。」並〔同前〕

朱滔括兵，不擇土族，悉令赴軍，自閱於球場。有士子，進趨閒雅，因問曰：「何業？」曰：「學詩。」「有妻否？」曰：「有。」即令作《寄內詩》，曰：「握筆題詩易，荷戈征戍難。慣從鴛被暖，怯向雁門寒。瘦盡寬衣帶，啼多漬枕鸞。試留青黛著，回日畫眉看。」又令《代妻答》，曰：「蓬鬢荊釵世所稀，布裙猶是嫁時衣。胡麻好種無人種，正好歸時又不歸。」滔憐之，遺束帛遣歸。

〔《古今詩話》〕

韓晉公鎮浙西，戎昱為郡刺史，有郡妓美而善歌，公召置籍中。昱作詩以遣之，且曰：「至彼令歌，必首唱是詞。」既至，公持杯，妓歌昱詩。公曰：「使君於汝寄情耶？」對曰：「然。」贈百縑而遣之歸。其詞曰：「好去春風湖上亭，柳條藤蔓系人情。黃鶯久住渾相識，欲去頻啼四五聲。」〔同前〕

韓少負才名，鄰居有姓李者，每將倡妓柳氏至其居，必邀韓同飲。愈熟，柳每窺所往來皆名人，因乘暇語李曰：「韓秀才甚貧，然所與游必時賢，是必不久困，宜假倚之。」李深然之，具酒，邀韓至，謂韓曰：「公，當今名士；柳，當今名色：名色配名士，不亦可乎？」遂命柳與韓，韓懇辭。李曰：「大丈夫相遇杯酒間，一言道合，尚相許以死，一婦人何足辭？夫子貧，柳資數萬，可以取濟。」長揖而去。韓辭之，柳曰：「此豪達者，昨暮具言之矣。」俄就柳歸。來歲成名，淄青節度使闢為從事。韓以世方擾，不敢以柳同行，置之都下，期至而迓之。三歲不果，寄之詩曰：「章台柳，章台柳，昔日依依今在否？縱使長條拂地垂，如今攀折他人手。」柳答曰：「楊柳枝，芳菲節，可惜年年贈離別。一葉隨風忽報秋，縱使歸來不堪折！」〔《異聞集》〕

盧渥舍人應舉京師。偶臨禦溝，見一紅葉，上有一絕云：「流水何太急，深宮盡日閒。殷勤謝紅葉，好去到人間。」盧得之，藏於巾篋。及宣宗有旨許宮人從人，盧所獲人，因睹紅葉而籲怨久之，曰：「當時偶題，不謂君得之。」

〔《古今詩話》〕

顧況在洛，乘間游苑中，水上得大桐葉，有詩曰：「一入深宮裏，年年不見春。聊題一片葉，寄與有情人。」明日，於上游亦題於葉，泛之波中，曰：「花落深宮鶯亦悲，上陽宮女斷腸時。帝城不禁東流水，葉上題詩寄與誰！」十日餘，有客尋春苑中，又於葉上得詩，以示況，云：「一葉題詩出禁城，誰人酬和獨含情。自嗟不及波中葉，蕩漾乘春取次行。」〔《名賢詩話》〕

開元中，賜邊將軍士纊衣，制於宮中。有兵士短袍中得詩曰：「沙場征戍客，寒苦若為眠！戰袍經手作，知落阿誰邊？留意多添線，含情更著綿。今生已過也，重結後生緣。」兵士以詩白帥，帥進呈。明皇以詩遍示宮中曰：「作者勿隱，不汝罪也。」有一宮人，自言萬死。明皇深憫之，遂以嫁得詩者，謂之曰：「吾與爾結今生緣。」邊人感泣。〔《翰府名談》〕

張又新郎中嘗為廣陵從事，有歌妓常致情，而終未果納。二十年後，妓猶在籍中。張罷江南郡，道由廣陵，時李紳鎮淮南，宴飲極歡。張以指染酒，書一絕於盤上，相府命妓歌以侑張酒，其詞曰：「雲雨分飛二十年，當時求夢不曾眠。

今來頭白重相見，還上襄王玳瑁筵。」酒罷，令妓侍張歸。〔《古今詩話》〕

大和初，有御史分務洛都，有姬善歌。時李逢吉留守，欲一見。既不可辭，遂往焉。李有姬四十餘輩，皆在其下。既入，不複出。作詩兩篇投李曰：「三山不見海沉沉，豈有仙蹤尚可尋！青鳥去時雲路斷，娥歸處月宮深。紗窗暗想春相憶，書幌誰憐夜獨吟。料得此時天上月，只應偏照兩人心。」〔一首已失。〕

李但含笑曰：「大好詩。」

陳太子舍人徐德言尚叔寶妹樂昌公主。陳政衰，謂其妻曰：「國破，必入權豪家，倘情緣未斷，尚慕相見。」乃破鏡，各分其半，。約他日以正月望日賣於都市。及陳亡，其妻果為楊越公得之，乃為詩曰：「鏡與人俱去，鏡歸人不歸。

無複娥影，空留明月輝。」樂昌得詩，悲泣不已。越公知之，愴然，召德言至，還其妻，因與德言樂昌餞別，令樂昌為詩，曰：「今日甚遷次，新官對舊官。笑啼俱不敢，方信作人難。」

樂天姬樊素善歌，小蠻善舞。嘗為詩曰：「櫻桃樊素口，楊柳小蠻腰。」樊素年既長，小蠻方豐艷，因為《楊柳詞》曰：「一樹春風萬萬枝，嫩於金色軟於絲。」

唐戎昱守零陵，妓籍中有善歌者，湘帥於公ν遽索之，昱乃遣行。比至，令歌，乃昱送妓辭也。其辭曰：「寶鈿香娥翡翠裙，妝成掩泣欲行雲。殷勤好向襄王道，莫向瑤台夢使君。」公曰：「大丈夫不能立功業為異代所稱，豈可奪人愛姬為己之娛！」遂贈以帛，送歸零陵。

《玉溪論事》云：蜀尚書侯繼圖，本儒士。一日秋風四起，偶倚欄於大慈寺樓，有大桐葉，飄然而墜。上有詩云：「拭翠斂雙蛾，為鬱心中事。搦管下庭除，書成相思字。此字不書石，此字不書紙。書向秋葉上，願逐秋風起。天下有心人，盡解相思死；天下負心人，不識相思意。有心與負心，不知落何地。」侯貯小帖，凡五六年，方卜任氏為婚。嘗諷此事。任氏曰：「此是妾書葉時詩，爭得在公處？」

曰：「向在大慈寺閣上倚欄得之。即知今日聘君非偶然也。」侯以今書較之，與葉上無異。〔並同前〕

李茂複為會府從事，出逢一小青衣，有色，馬上目之，作詩曰：「行盡疏林見小橋，綠楊深處有紅蕉。無端眼界無分別，安置心頭不肯銷。」其內子甚妒，晚年牧泗州，有詩云：「落日西山近一竿，世間恩愛極難拚。近來不作顛狂事，免被冤家惡眼看。〔《南部新書》〕

謝郎中有女，數歲能吟詠，長嫁王元甫。元甫調官京師，送別云：「此去惟宜早早還，休教重起望夫山。君看湘水祠前竹，豈是男兒淚染斑？」〔《青瑣集》〕

●卷二十四·感事門上

高力士謫巫州，山谷多薺，而人不食，感之，因作詩以寄意曰：「兩京作斤賣，五溪無人採。夷夏雖有殊，氣味都不改。」〔《明皇雜錄》〕

李適之在相位，每退朝則邀賓客諧謔賦詩，曾不備林甫之害。嘗為詩曰：「朱門長不閉，親友恣相過。年今將半百，不樂複如何！」及罷甫，又為詩曰：「避權仍罷相，樂聖且銜杯。借問門前客，今朝幾個來！」及死非其罪，時人冤之。〔《本事詩》〕

明皇幸蜀回，至劍門，謂侍臣曰：「劍門天險，自古及今，敗亡相繼，豈非在德不在險也！」因作詩曰：「劍閣橫空峻，鑾輿出獰回。翠屏千仞合，丹嶂五丁開。灌木縈旗轉，仙雲拂馬來。乘時方在德，嗟爾勒銘才。」至德二年，普安郡太守賈深勒於石。〔《開元傳信記》〕

明皇將幸蜀，登花萼樓。使樓前善《水調》者登樓而歌曰：「山川滿目淚沾衣，富貴榮華得幾時！不見而今汾水上，惟有年年秋雁飛。」顧侍者曰：「誰為此？」對曰：「宰相李嶠辭也。」明皇曰：「真才子！」不待曲終而去。〔《明皇傳信記》〕

唐曲江，開元天寶中嘗有殿宇，因安史之亂遂盡圮廢。文宗覽杜甫詩云：「江頭宮殿鎖千門，細柳新蒲為誰綠！」因建紫雲樓落霞亭，歲時賜宴，及於兩岸建亭館焉。〔《春明退朝錄》〕

劉洞嘗以詩百餘首獻李煜，首篇乃《石城懷古》云：「石城古岸頭，一望思悠悠。幾許六朝事，不禁江水流！」煜覽之，掩卷改容。金陵將危，為七言詩，大榜於路旁曰：「千里長江皆渡馬，十年養士得何人！」又云：「翻憶潘郎章奏內，日暮好沾巾。」蓋潘表云「家國，如日將暮」也。〔《江南野錄》〕

韓熙載，高密人，顯仕江南，晚年奉貢入梁，都絕知舊。乃題於館壁云：「未到故鄉時，將謂故鄉好。及至親得歸，爭如身不到！目前相識無一人，出入空傷我懷抱。風雨瀟瀟旅館秋，歸來窗下和衣倒。夢中忽到江南路，尋得花中歸舊處。桃臉蛾眉笑出門，急向前頭擁將去。」又云：「僕本江北人，今作江南客。

再去江北行，舉目無相識。金風吹我寒，秋月為誰白。不如歸去來，江南有人憶。」

〔《江南野錄》〕

後庭花，亡陳之曲也。杜牧之詩曰：「煙籠寒水月籠沙，夜泊秦淮賣酒家。

商女不知亡國恨，隔江猶唱《後庭花》。」故胡曾詩曰：「陳國機權未可涯，如何後主恣驕奢！不知即入宮前井，猶自聽吹《玉樹花》！」〔《鑒戒錄》〕

《思越人》，亡吳之曲也。胡曾詩曰：「吳王恃霸棄賢才，貪向姑蘇醉醅。

不覺錢塘江上月，一宵西送越兵來。」〔《鑒戒錄》〕

《柳枝歌》，亡隋之曲也。胡曾詩曰：「萬里長江一旦開，岸邊楊柳幾千栽。

錦帆未落干戈起，惆悵龍舟去不回。」韓渥詩曰：「梁苑隋堤事已空，萬條猶舞舊春風。那堪更想千年後，誰見楊花入漢宮！」《古今詩話》謂此詩是韓琮作。

又賀知章詩曰：「碧玉妝成一樹高，萬條垂下綠絲絛。不知細葉誰裁出，二月春風是剪刀。」羅隱詩曰：「裊裊和煙映玉樓，半垂橋上半垂流。今年漸見枝條密，惱亂春風卒未休。」李涉詩曰：「錦池江上柳垂橋，風引蟬聲送寂寥。不必如絲千萬縷，只禁離恨兩三條。」〔《鑒戒錄》〕

天成初，明宗召亡蜀舊宰臣王鍇等賦《蜀王降唐詩》，惟牛希濟為佳，詩曰：「滿城文武欲朝天，不覺鄰師犯塞煙。唐主再懸新日月，蜀王還卻舊山川。非干將相扶持拙，自是君臣數盡年。古往今來亦如此，幾曾歡笑幾潸然！」

元微之劉夢得韋楚客會於樂天之居，因論南朝興廢事，各賦《金陵懷古詩》。

夢得方在郎省，元公已居北門。夢得騁其才，略無遜意，滿引一觴，請為首唱，一揮而成。白公覽詩，曰：「四人探驪龍，而子先得其珠，其餘鱗甲將何為？」

三公於是罷吟。夢得詩曰：「王浚樓船下益州，金陵王氣黯然收。千尋鐵鎖沉江底，一片降幡出石頭。荒苑至今生茂草，古城依舊枕寒流。如今四海歸皇化，兩岸瀟瀟蘆荻秋。」

杜荀鶴，朱梁時作《時世吟》十首，今錄其兩首云：「夫因兵亂守蓬茅，麻苧裙衫鬢髮焦。桑柘廢來猶納稅，田園荒盡尚征苗。時挑野菜和根煮，旋砍生柴帶葉燒。前雖見於評論，所載事固不同，姑存其作。任是深山更深處，也應無計避征徭。」「八十衰翁住破村，村中牢落不堪論。因供寨木無桑柘，為點鄉兵絕子孫。還似平寧催賦稅，未曾州縣略安存。至今雞犬皆星散，日落西山哭倚門。」

〔並同前〕

內侍張繼常為鎮戎軍鈐轄，因題詩於廳事曰：「夜聞磧外鈴聲苦，曉聽城頭角調哀。不是感恩心似鐵，誰人肯向此中來！」繼常能讀書，有識，好談論，知治體。中間入內都知，領郡。〔《談苑》〕

翠微寺在驪山絕頂，舊離宮也。唐太宗避暑於此，後寺亦廢。有游人題云：「翠微寺本翠微宮，樓閣亭台幾十重。天子不來僧又去，樵夫時倒一株松。」

鐘謨，建安人，為李奏表稱臣於周？孫晟遇害，獨赦謨為耀州司馬。有詩與州將云：「翩翩歸盡塞垣鴻，隱隱寒聞蟄戶蟲。渭北離愁色裏，江南家事戰塵中。還同逐客紉蘭佩，誰聽縲囚奏土風！多謝賢侯振吾道，免令搔首泣途窮。」

後畫江為界。世宗詔漠為衛尉卿，放還國。作詩獻，其略云：「三年耀武群雄伏，一日回鑾萬國春。一北通歡永無事，謝恩歸去老陪臣。」世宗覽而悅之。〔並同前〕

元厚之昔隨侍在荊南，從學於龍安寺僧舍。後三十年，以龍圖閣帥荊州，昔之老僧猶在。一日，訪舊齋，而門徑池台如昔，悵感久之，因創巨堂，榜曰碧落，題詩於堂曰：「九重侍從三明主，四紀乾坤一老臣。」未幾，召還翰林，參熙寧大政，真可謂乾坤老臣也。〔《古今詩話》〕

王播，少游揚州惠照寺木蘭院，隨僧飯，僧頗厭之。後二紀，出鎮廣陵，因訪舊游，向書字已為碧紗籠矣。題二詩曰：「二十年前此院游，木蘭初發院初修。

而今再到經行處，樹老無花僧白頭。」「上堂已了各西東，慚愧黎飯後鐘。二十年前塵撲面，而今始得碧紗籠。」〔《古今詩話》《北夢瑣言》載後篇段文昌《題江陵佛寺》。〕

李翱尚書於潭州，席上有舞《柘枝》者，顏色慘沮，侍御殷堯藩即席贈詩曰：「姑蘇太守青蛾女，流落長沙舞《柘枝》。滿坐繡衣皆不識，可憐紅臉淚雙垂。」

因問之，乃蘇州韋中丞愛姬所生女也，因相為之籲嘆，即命更其舞衣，於賓榻中擇士嫁之。舒元輿侍郎聞之，贈李公詩曰：「湘江舞罷忽生悲，便脫蠻靴出絳幃。

誰是蔡邕琴酒客，魏公懷舊嫁文姬。」〔《古今詩話》〕

杜甫開元中流竄秦越，有《秦州詩》二十首。其首敘曰：「有弟皆羈旅，無家問死生。寄書多不達，況乃未休兵！」後歿衡州宋陽縣。杜牧之常覽其集，有詩曰：「杜詩韓筆愁來讀，似倩麻姑癢處搔。天外鳳凰誰得髓，無人解合續弦膠。」

羅隱《題杜甫集》曰：「楚水悠悠浸耒亭，楚南天地兩無情。忍教孫武重泉下，不見時人說用兵。」〔《南部新書》〕

詩云：「昔日青樓對歌舞，今日黃埃聚荊棘。山川滿目淚沾衣，富貴榮華能幾時！不見而今汾水上，惟有年年秋雁飛。」李嶠作也，明皇深賞之。當時未有太白子美，故嶠輩得稱雄爾。意其遭罹世故，不得不爾。雨中聞鈴，且猶涕下，嶠詩可不如撼鈴也？以此論工拙，殆未可也。〔《蘇公詩話》〕

李士元嘗為僧，有《登單于台詩》云：「悔上層樓望，翻成極目愁。路沿蔥嶺去，河背玉關流。馬散眠沙磧，兵閒倚戍樓。殘陽三會角，吹白旅人頭。」

《登華閣詩》云：「亂後獨來登大閣，憑闌舉目盡傷心。長堤過雨行人少，廢苑經秋草自深。破落侯家通永巷，蕭條宮樹接疏林。總輸釋氏青蓮館，依舊重重布地金。」〔《雅言雜錄》〕

張祜素藉詩名，凡知己者皆當世英儒。故杜牧之云：「誰人得似張公子，千首詩輕萬戶侯。」祜有《華清宮詩》，為世所稱，云：「龍虎旌旗雨露飄，鳳池歌斷玉山遙。明皇上馬太真去，紅杏滿園香自銷。」〔《郡閣雅談》〕

李朱崖平泉莊佳景可愛，洛中士人詫於汪遵，遵有詩曰：「平泉風景好高眠，水色風光滿目前。剛欲平他不平事，至今惆悵滿南遷。」汪過楊相宅，有詩云：「倚伏從來事不遙，無何平地起青霄。才到青霄卻平地，門對古槐空寂寥。」

〔《唐賢抒情》〕

陳喬張俄，重陽日登高於北山湖亭，不奏聲樂，因吟杜工部《九日宴藍田崔氏莊》詩，其末句云：「明年此會知誰健，醉把茱萸仔細看。」員外郎趙宣父時亦在集，感慨流涕者數四，舉坐異之。未幾，趙卒。〔《南唐近事》〕

僖宗幸蜀，有北省官忘其名，避地江左，元昆扈蹕在蜀，因寄詩曰：「涉江今日恨偏多，援筆長籲欲奈何！倘使淚流西去得，便宜添作錦江波。」後有朝士，同在外地，《睹野花，追思京師舊游》云：「曾過街西看牡丹，牡丹才謝便心闌。

如今變作村園眼，古子花開也喜歡。」〔《雜志》〕

錢思公謫漢東，作一曲曰：「城上風光鶯語亂，城下煙波春拍岸。綠楊芳草幾時休？淚眼愁腸先已斷。年華漸變成衰晚，鸞鑒朱顏驚暗換。昔年多病厭芳尊，今日芳尊唯恐淺。」每歌之，酒闌則淚下。時後閣尚有一白髮姬，乃鄧王ㄈ歌鬟驚鴻也：「吾憶先王挽鐸中歌此聲，相公其亡乎？」果斃於隨。鄧王舊曲曰：「帝鄉煙雨鎖春愁，故國山川空淚眼。」頗相類。〔《湘山野錄》〕

胡汾，不知何許人，嘗隱廬山，《桑落洲》一篇云：「莫問桑田事，但看桑落洲。數家新住處，昔日大江流。古岸摧將盡，平沙長未休。想應百年後，人世更悠悠。」又《月詩》云：「輪中別有物，光外更無空。」〔《摭言》〕

元和十三年進士陳標獻諸先輩詩曰：「春官南院院牆東，曉色初明月色紅。

文字一千重馬擁，喜逢三十二人同。眼看魚變辭凡水，心逐鶯飛出瑞風。莫怪雲泥從此別，總曾悵惆去年中。」〔同前〕

餘昔在錢唐，一日晝寢寶山僧房，起題其壁云：「七尺頑軀走世塵，十圍便腹貯天真。此中空洞渾無物，何止容君數百人？」其後有數小子，亦題名壁上，見者乃謂餘誚之也。周伯仁所謂君者乃王茂弘之流，豈此等輩哉！吾嘗作《太白真贊》云：「生平不識高將軍，手污吾足乃敢嗔！」吾今複此者，欲使後之小人少知自揆也。〔《百斛明珠》〕

僕在徐州，王子立子敏皆館於官舍，而蜀人張師厚來過。二王方年少，吹洞簫，飲酒杏花下。明年，予謫黃州，對月獨飲，嘗有詩云：「去年花落在徐州，對月酣歌美清夜。今夜黃州見花發，小院閉門風露下。」蓋憶與二王飲時也。張師厚久已死，今年子立複為古人，哀哉！

予素不解棋，因獨游廬山白鶴觀，觀中人皆閡戶晝寢，獨聞棋聲於古松流水之間，意欣然喜之，自爾欲學，然終不解也。兒子過乃粗能者。儋守張中從之戲，予亦隅坐竟日，不以為厭也。詩曰：「五老峰前，白鶴遺址。長松映庭，風日清美。我時獨游，不逢一士。誰為棋者，戶外屨二。不聞人聲，時聞落子。紋枰坐對，誰究此味？空鉤意釣，豈在魴鯉！小兒近道，剝啄信指。勝固欣然，敗亦可喜。優哉游哉，聊以卒歲。」並〔同前〕

●卷二十五·感事門下

西蜀楊耆，數年前見之甚貧，今見之亦貧；所異於昔者，蒼顏華發耳。女無美惡富者妍，士無賢不肖貧者鄙。使其逢時遇合，豈減當世之士哉！頃宿長安驛，聞泣者甚怨，問之，乃昔富而貧者。乃作一詩，今以贈楊君：「孤村漸雨逐秋涼，逆旅愁人怨夜長。不寢相看唯櫪馬，愁吟互答有寒づ。天寒滯穗猶橫畝，歲晚空機尚倚牆。勸爾一杯聊複睡，人間貧富海茫茫。」〔《玉局文》〕

予十八年前中秋，與子由觀月彭城，作一詩，以《陽關》歌之。今複遇此夜，宿於贛上，方南北嶺表，獨歌此曲，聊複書之，以識一時之事。雖未覺有今夕之悲，但懸知為他日之喜也。「行歌野哭兩堪悲，遠火低星漸向微。病眼不眠非守歲，鄉音無伴苦思歸。重衾腳冷知霜重，新沐頭輕感發稀。多謝殘燈不嫌客，孤舟一夜苦相依。」〔同前〕

贊皇公再貶朱崖，道中有詩云：「十年紫殿掌洪鈞，出入三朝一品身。文帝寵深陪雉尾，武皇恩重宴龍津。黑山永破和親慮，烏嶺全坑扈從臣。自是功高臨盡處，禍來名減不由人。」又《登朱崖郡城》云：「獨上高樓望帝京，烏飛猶是半年程。青山似欲留人住，百匝千遭繞郡城。」世傳贊皇公崖州詩皆仇人所作，只此二首是真。〔《古今詩話》〕

明皇友悌，古無有者，嘗以書賜弟憲等：「魏文帝詩曰：「西山一何高，高高殊無極。上有兩仙童，不飲亦不食。賜我一丸藥，光輝有五色。服之四五日，身體生羽翼。」朕每言服藥而生羽翼，寧如兄弟天生之羽翼乎？陳思王之才足以經國，絕其朝謁，卒使憂死。魏祚未終，司馬氏奪之，豈神丸效耶？」〔《雍洛靈異記》〕

唐元和十三年，士人下第，多為詩刺試官，獨章孝標作《歸燕詩》獻庾承宣侍郎曰：「舊壘危巢泥已落，今年故向社前歸。連雲大廈無棲處，更傍誰家門戶飛！」全無譏刺意。歐陽■亦作《燕詩》獻鄭愚侍郎云：「翩翩飛燕畫堂開，送古迎今幾萬回。長向春秋社前後，為誰歸去為誰來？」〔《古今詩話》〕

盧氏子，垂拱中不中第，步出都門。其日寒甚，投宿旅舍。一客續至附火，吟曰：「學織絲綾功未多，漫臨機杼錯拋梭。莫教宮錦行家見，把此文章笑殺他。」

盧憶前詩，乃白尚書者。因問其姓氏，曰：「姓李氏，世業織綾，前屬東宮錦坊。

近以薄藝投本行，皆云如今花樣與前不同。不謂伎倆兒以文採求售，不重於世如此。」〔《古今詩話》〕

元稹奉使東川，於褒城題《黃明府詩》，序曰：「昔年曾於解縣飲酒，餘為錄事。有客後至，數犯酒令，並飛數杯，逃席而去。醒後問其人，曰：前虞卿黃丞也。爾後絕不複知所在。元和四年三月奉使東川，十六日至褒城驛，有黃明府見迎，問其前銜，即曩日逃席者也。因問坐隅山川，則褒女所奔之城在其左，諸葛所征之地在其右。感今懷古，作《贈黃明府詩》。」曰：「昔年曾痛飲，黃令困飛觥。席上當時走，馬前今日迎。依稀迷姓字，積漸識平生。故友身皆遠，他時眼暫明。便邀連坐敘，兼共摘船行。酒思臨風亂，霜角拂地平。不看深淺酌，貪愴古今情。迤逶七盤路，坡陀數丈城。花疑褒姒笑，棧想武侯征。一種埋幽石，空閒千古情。」〔同前〕

魏侍郎知廣州，子城一角忽頹，一古磚有四大字云「委於鬼工」，是魏字。

公感其事，大築新之。罷而召還。仲簡待制代之。未幾，儂賊寇廣州，外城一擊而圯，獨子城堅完，民賴以生。賊平，朝廷以公有前知之備，加諫議大夫，再知五羊二年，公以築城之功自論，久不報，作《感懷》詩曰：「羸羸霜發一衰翁，蹤跡年來類斷蓬。萬里遠歸雙闕下，一身還在眾人中。螭頭賜對恩雖厚，雉堞論功事已空。淮上有山歸未得，獨揮清淚灑春風。」又《五羊書事詩》云：「雖雲嶺外無霜雪，何事秋來亦滿頭？」文潞公採其詩進呈，加龍圖閣學士，尹天府。

南唐元宗割江之後，金陵對岸，即是敵境，因遷都豫章。每北望，忽忽不樂，有詩曰：「靈槎思浩蕩，老鶴憶崆峒。」又廬山百花亭刊石云：「蒼苔迷古道，紅葉亂朝霞。」皆佳句也。

隋煬帝迷於聲色，高昌薦浙人項升進《新宮圖》，覽之大悅。即日召有司具材役夫，經歲而成，帑庫為之一空。幸之，喜謂左右曰：「使真仙游其中，亦當自迷也，可目之曰迷樓。」每一幸，即經月。宮女無數，後宮多不得進。有侯夫人者有美色，忽自縊於棟下。臂懸錦囊，左右取進，有《自感詩》三首。其一曰：「庭絕玉輦跡，芳草漸成窠。隱隱聞簫鼓，君恩何處多！」其二曰：「欲泣不成淚，悲來翻強歌。庭花方爛漫，無計奈春何！」其三曰：「春陰正無際，獨步意如何？不及閒花草，翻承雨露多。」又云：「妝成多自恨，夢好卻成悲。不及楊花意，春來到處飛。」又《遣意》云：「秘洞扃仙卉，雕房鎖玉人。毛君真可戮，不肯寫昭君。」煬帝見詩，反複傷感。視其尸，已死顏色尚爾，厚禮葬之。

寧王憲宅左有賣餅人，妻有色，王欲之，厚遺其夫取之，寵嬖逾等。閱歲，因問云：「尚思餅漢否？」默然不對。因呼令見，其妻注眼淚下，若不勝情。時坐客十餘，無不淒然。王請客賦詩，王摩詰先成，詩曰：「莫以今朝寵，寧忘舊日恩。看花滿眼淚，不共楚王言。」

東海北岩畔有大石龜，俗云魯般所造，夏則入海，冬複止此山涯。有詩云：「石龜尚懷海，我寧忘故鄉！」

劉虛白昔與裴令公同硯席，及公主文，虛白猶是舉子。試雜文日，簾前獻一絕云：「二十年前此夜中，一般燈燭一般風。不知歲月能多少，猶著麻衣待至公。」

並〔同前〕

餘自夏歷秋，毒熱七八十日不衰，炮灼理極，意謂不複有清涼之時。今日複淒風微雨，遂禦夾衣。顧念茲歲，屈指可盡。彭澤云：「我今不為樂，知有來歲不？」此言真可為惕然也。〔《王直方詩話》〕

僧可隆善詩，高從誨閱其卷，有《觀棋》句云：「萬般思後得，一失廢前功。」

從誨謂可隆曰：「吾師此詩，必因事而得。」隆答曰：「某本姓慕容，與桑維翰同學。少負志氣，多忤維翰。維翰登第，以至入相，某猶在場屋。頻年敗衄，皆維翰所挫也。因削髮為僧，其句實感前事而露意焉。」從誨識鑒多此類也。〔《大定錄》〕

廖齊父爽直，嘗為永州刺史。齊後游零陵，於民間見父題壁，感而成詩曰：「下馬連聲叩竹門，主人何事感遺恩！回頭泣向兒童道，重見《甘棠》舊子孫。」

〔《青瑣後集》〕

杜牧，大和三年佐吏部沈公傳師幕，在江西，時好好年十三，始以善歌，來入樂籍中。後一年，公鎮宣城，複置好好於宣城籍中。後三歲，為沈著作述師納之。後三歲，於洛陽城重睹好好，感舊傷懷，故題三十韻以贈之。「爾為豫章姝，十三才有餘。翠茁鳳生尾，丹葉蓮合趺。高閣倚天半，晴江聯碧虛。此地試爾唱，特使華筵鋪。主公顧四座，始訝來踟躕。吳娃引贊起，低回映長裾。雙鬟可高下，才過青羅襦。眄眄乍垂袖，聲同雛鳳呼。繁弦進關紐，塞管裂寒蘆。眾音不能逐，裊裊穿雲衢。主公再三嘆，為言天下妹。贈之天馬錦，副以水精珠。龍沙看秋浪，明月游東湖。自此每相見，三日以為疏。玉質隨月滿，艷態逐春舒。修唇漸輕巧，雲步轉虛徐。旌旆忽東下，笙歌隨軸轤。霜凋謝庭樹，沙暖句溪蒲。身外任塵土，樽前極歡娛。飄然集仙客著作堂合集賓校理，諷賦欺相如。聘之碧瑤佩，載以紫雲車。洞戶水聲遠，月高蟾影孤。邇來未幾歲，散盡高陽徒。洛陽重相見，卓々為當壚。怪我苦何事，少年垂白須？朋游今在否？落魄更能無？門館慟哭後，水雲秋景初。斜月挂衰柳，涼風生坐隅。灑盡滿襟淚，短歌聊一書。」

蜀王衍俘系入秦，至劍閣，閱山水之美，詩云：「不緣朝闕去，好此結茅蘆。」

時人笑之。至咸陽，又作曲子云：「盡是一場贏得。」與夫無愁入井者，所校無多也。〔《北夢瑣言》〕

廖圖在永州，有《江幹感興》詩云：「正悲世上事無限，細看水中塵更多。」

甚為識者所稱。〔《零陵總記》〕

種放在章聖朝，累章乞歸，賜買山銀百兩。放少時有《瀟湘感事》詩曰：「離離江草與江花，往事洲邊嘆複嗟。漢傅有才終去國，楚臣無罪亦沉沙。淒涼野浦寒飛雁，牢落汀祠晚聚鴉。無限清忠沉浪底，滔滔千頃屬漁家。」亦先兆也。

〔《古今詩話》〕

開元時，樂工李龜年承恩遇，於東都道通里創堂，甲於都下。其後流落江南，每為人歌，則坐客掩泣罷酒。杜子美嘗贈詩曰：「岐王宅里尋常見，崔九堂前數度聞。正是江南好風景，落花時節又逢君。」崔九即滌，中令之弟也。〔《明皇雜錄》〕

明皇初自巴蜀回，夜闌登勤政樓，倚欄南望，煙月滿目，因歌曰：「庭前琪樹已堪攀，塞北征人尚未還。」蓋盧思道之詩也。歌畢，里中隱隱如有歌者，謂力士曰：「得非梨園舊人乎？遲明為我訪來。」翌日，力士潛求於里中，召至，果梨園弟子也。其夜，複乘月登樓，左右惟力士及妃侍者紅桃在焉。遂命歌《涼州》，《涼州》即貴妃所制，親御玉笛為《倚樓曲》。曲罷，無不掩泣，因廣其曲，傳於人間。

明皇在南內，耿耿不樂，每自吟太白《傀儡詩》曰：「刻木牽絲作老翁，雞皮鶴發與真同。須臾弄罷渾無事，還似人生一世中。」並〔同前〕

東坡在惠州，盡和淵明詩思州。魯直在黔南聞之，作偈曰：「子瞻謫海南，時宰欲殺之。飽吃惠州飯，細和淵明詩。淵明千載人，子瞻百世士。出處固不同，風味亦相似。」

鄒志完過永州淡山岩，岩有馴狐，凡貴客至則鳴。志完將至而狐鳴，僧出迎，以馴狐為言。志完作詩曰：「我入幽岩亦偶然，初無消息與人傳。馴狐戲學仙伽客，一夜飛鳴至老禪。」〔並《冷齋夜話》〕

杜牧之綽有詩名，縱情雅逸，累分守名郡。罷任，於金陵艤舟，聞倡樓歌聲，有詩曰：「煙籠寒水月籠沙，夜泊秦淮近酒家。倡女不知亡國恨，隔江猶唱《後庭花》。」風雅偏綴，不可勝紀，與杜甫齊名，時人呼為大杜小杜。〔《唐賢抒情》〕

●卷二十六·寄贈門上

呂文穆公蒙正，嘗與溫恭肅仲舒及一友人，忘其姓名，讀書於洛陽龍門山，誓不作狀元不仕。及唱第，文穆為狀頭，溫已不意，然尚中甲科。其友人隨拂衣歸隱。後文穆大用，太宗問昔與誰友，文穆即以歸隱者對。遂以著作郎召，不起。

故文穆罷相歸洛作詩贈之曰：「昔作儒生謁貢闈，今提相印出黃扉。九重鷺醉中別，萬里煙霄達了歸。鄰叟盡垂新白髮，故人猶著舊麻衣。洛陽謾說多才子，自嘆遭逢似我稀。」故人，蓋指歸隱者也。〔《青箱雜記》〕

梁周翰，太宗朝為館職，真宗即位，除知制誥。柳開贈詩曰：「九重城闕新天子，萬卷詩書老舍人。」〔《古今詩話》〕

五代末，濠梁人南楚材游陳潁間。潁守欲以子妻之。楚材已娶薛氏，以受潁守之恩，遣人歸取琴書之屬，似無還意。薛氏善書畫，能屬文，自對鑒圖其形，並作詩寄之曰：「欲下丹青筆，先拈玉鑒端。已驚顏寂寞，漸覺鬢凋殘。淚眼描將易，愁腸寫出難。恐君渾忘卻，時展畫圖看。」楚材見而慚焉，與之偕老。

〔《唐宋遺史》〕

韋應物為蘇州太守，嘗有詩贈米嘉榮曰：「吹得《涼州》意外聲，舊人惟有米嘉榮。近來年少欺前輩，好染髭須學後生。」又嘗赴揚州司馬杜鴻漸宴，醉宿驛亭，醒見二佳人在側，驚而問之，乃曰：「郎中席上與司空詩，因令樂妓侍寢。」

問：「記其詩否？」一妓強記，乃誦之曰：「高髻雲鬟宮樣妝，春風一曲《杜韋娘》。司空見慣渾閒事，斷盡蘇州刺史腸。」〔同前《古今詩話》劉夢得詩〕

唐末士子崔郊，姑有婢端麗，郊竊愛之。他日，鬻婢於襄陽司空於ν，得錢四十萬。因寒食出游，婢見郊，立於柳陰下，郊因作詩隨以贈之曰：「公子王孫逐後塵，綠珠重淚滴羅巾。侯門一入深如海，從此蕭郎是路人。」疾郊者錄詩以示ν。ν召郊，執其手曰：「詩，公所作也。四十萬小哉，何不早言！」因以婢贈之。〔《唐宋遺史》〕

雷德遜有終父子二人並命為江南淮南漕。王元之贈詩二首，其一曰：「江南江北接王畿，漕運帆檣去似飛。父子有才同富國，君王無事免宵衣。屏除好吏魂應喪，養活疲民肉漸肥。還有文場受恩客，望塵情抱倍依依。」其二曰：「當時豪氣壓朱雲，老作皇家諫諍臣。章疏罷封無事日，朝廷猶指直言人。題詩野館光泉石，講《易》秋堂動鬼神。棘寺下僚叨末路，齋心猶祝秉洪鈞。」元之嘗出德遜門下，而德遜深於《易》酷於詩也。〔《青箱雜記》〕

樞密邵公堯謂餘詩似樂天。一日，閱相藍書肆，得馮瀛王詩集歸，公與餘語曰：「子詩似樂天，又愛馮集，將來拈取個豁達李老。慶歷中，京師有人號豁達李老，每好吟詩而辭多鄙俚，以此戲之。」遂皆大笑。熙寧中，餘闢定武帥幕，公自鄆附所作詩一軸並寄餘詩曰：「流年真似隙中駒，別後情懷懶更疏。天上又頒新歷日，床頭未答故人書。殷勤羔雁功曹檄，狼藉杯盤上客魚。好在仲宣家萬里，從軍苦樂定何如！」

李文正呂正惠端，同踐文館，後皆登台輔。李贈呂詩曰：「憶昔僦居明德坊，官資俱是校書郎。青衫共直昭文館，白首同登政事堂。佐國廟謨公已展，避賢榮路我猶妨。主恩至重何時報，老眼相看淚兩行。」並〔同前〕

向文簡敏中寇忠愍准，二相同以太平興國五年登第。後文簡秉鈞，忠愍以使相守長安。文簡作詩寄忠愍，忠愍酬之曰：「玉殿登科四十年，當時僚友盡英賢。

歲寒惟有公兼我，白首猶持將相權。」〔《唐宋遺史》〕

劉昌言，泉州人，常侍陳洪進為幕客，入朝為副樞。嘗作《下第詩》，落句云：「唯有夜來蝴蝶夢，翩翩飛入刺桐花。」後為商丘記室，王元之贈詩曰：「年來複落事堪嗟，載筆商丘鬢欲華。酒好未陪紅杏宴，詩狂多憶刺桐花。」蓋為是也。〔同前〕

錢塘林逋處士，有高節。範文正贈詩曰：「巢由不願仕，堯舜豈遺人！風俗因公厚，文章到老醇。」

張乖崖公為布衣時，與陳希夷善。因夜話，謂希夷曰：「欲分先生華山一半，住得無？」希夷曰：「餘人不可，先輩則可。」及旦相別，希夷以宣毫中筆一枝、白雲台墨一劑、蜀箋一角贈之。公曰：「會得先生意，驅某入鬧處去。」曰：「珍重，珍重。」希夷送公回，謂門弟子曰：「此人無情於物，達則為公卿，不達則為帝王師。」公嘗感之。後尹蜀，過華陰，寄希夷詩曰：「性愚不肯林泉住，強要清時擬致君。今日星馳劍南去，回頭慚愧華山雲。」

曹修司封守邵武，以竹簟僧仁曉，並惠小詩曰：「翠筠織簟寄禪齋，午夜秋從枕底來。若也此時人問道，寒天卷卻暑天開。」並〔同前〕

孟賓于，湖湘連上人。少修儒學，好詩，有百篇，名《金鰲集》，獻於李若虛侍郎。因採集中佳句可取者記之於書，使賓於馳詣洛陽，獻諸朝達，其譽藹然。

明年春，與李同擢進士第。後事李後主為滏陽令。因抵法，當死。會遷翰林學士，聞在縲紲，以詩寄賓于曰：「初攜書劍別湘潭，金榜標名第十三。昔日聲塵喧洛下，近來詩價滿江南。長為邑令情終屈，縱處郎曹志未甘。莫學馮唐便休去，明君晚事未為漸。」主見其詩而宥之，複官，未幾，歸老連上，號群峰叟。

吉守馬致恭以詩送，其末章云：「今日還家莫惆悵，不同初上渡頭船。」〔《江南野錄》《雅言系述》記吉守送賓於詩有全篇，及賓於詩。〕

李頻，方幹高第也。登第後，乾寄詩曰：「弟子已攀桂，先生猶臥雲。」

〔《鑒戒錄》〕

羅隱以諷刺之深，久而不第。劉贊贈之詩曰：「人皆言子屈，我獨以為非。

明主既難謁，青山何不歸？年虛侵白鬢，塵土污麻衣。自古逃名者，至今名豈微！」

隱見之，遂起歸歟之興，作《五湖》詩曰：「江頭日暖花又開，江東行客思悠哉。

高陽酒徒半凋落，終南山色空崔嵬。聖代也知無棄物，侯門未必用非才。一船明月一竿竹，家在五湖歸去來！」

施肩吾《贈邊將》詩曰：「輕生奉國不為難，戰苦身多舊箭瘢。玉匣鎖龍鱗甲冷，金鈴系鶻羽毛寒。皂貂擁出花當背，白馬騎來月在鞍。卻恐犬戎臨虜塞，柳營時把陣圖看。」

杜荀鶴苦於詩，有贈僧句云：「安禪不必須山水，滅得心頭火自消。」又云：「利門名路兩何憑，百歲風前短焰燈。只恐為僧心不了，為僧心了是輸僧。」

翁承贊，唐末為諫議大夫，使福州，至劍浦縣，見舊識僧亞齊，贈詩云：「蕭蕭風雨建陽溪，溪畔維舟見亞齊。一軸新詩劍潭北，十年舊識華山西。吟魂昔向江村老，空性元知世路迷。應笑乘軺青瑣客，此時無暇聽猿啼。」

唐陸希聲以雙鉤寫字法授僧光。光入長安，為翰林供奉，而希聲尚未達，以詩寄光曰：「筆下龍蛇似有神，天池雷雨變逡巡。寄言昔日不龜手，應念江湖人。」光感其言，薦希聲，後至宰相。並〔同前〕

興國中，潘若衝罷桂林，經南嶽，留鶴一只與廖融，贈詩一章云：「峭格數年同野興，一官才罷共船歸。稻粱少飼教長瘦，羽翼無傷任遠飛。側耳聽吟侵靜燭，銜花作舞帶斜暉。朝天萬里不將去，留伴高人向釣磯。」若衝到京，授維揚通理，臨行，複有詩寄融曰：「曾經別墅住行蹤，春浪和煙撼釣筒。共步幽亭連石蘚，寄眠靜榻帶松風。秋來頻夢嶽雲白，別後應添鶴頂紅。又泛汴舟隨汴水，不堪南望思忡忡。」後至維揚，聞融與鶴相繼而亡，若衝感而又為一絕云：「南嶽僧來共嘆籲，風亭月榭已荒蕪。先生去世未十日，留伴高吟鶴亦徂。」融卒未久，潘有泉陵之命，經隱居有詩哭云：「天喪我良知，無言雙淚垂。惟求相見夢，永絕寄來詩。應有異人吊，從茲雅道衰。春風古原上，新塚草離離。」〔《雅言雜載》〕

杜羔妻劉氏善為詩。羔累舉不第，將至家，妻即先寄詩曰：「良人的的有奇才，何事年年被放回！如今妾面羞君面，君到來時近夜來。」羔見詩即時回去，尋登第。妻又寄詩云：「長安此去無多地，鬱鬱蔥蔥佳氣浮。良人得意正年少，今夜醉眠何處樓？」〔《南部新書》〕

張介以命術游公卿門，寓居錢塘西湖上。嘗自京師南歸，士大夫率為詩贈之。

呂許公王沂公時方執政，亦皆有詩。夏鄭公留守南京，為詩繼二公曰：「上公詩筆千金重，逋客歸裝一舸輕。莫到青山更招隱，且留明哲為蒼生。」〔《中山詩話》〕

鄭谷《雪詩》云：「亂飄僧舍茶煙濕，密灑歌樓酒力微。江上晚來堪畫處，漁人披得一蓑歸。」有段贊善善畫，因採其詩為圖，曲盡瀟灑之意，持以贈穀，穀為詩以謝之云：「贊善賢相後，家藏名畫多。留心於繪素，得意在煙波。屬興同吟詠，功成更琢磨。愛餘風雪句，幽絕寫漁蓑。」〔《古今詩話》〕

歐陽價攻傳神，楊次公贈之詩曰：「國手曾煩寫幾回，無人仿佛醉顏開。青銅鑒裏尋常見，不謂今從筆下來。」奉職劉秘亦贈詩曰：「筆妙今為第一人，心期造化奪天真。精神形骨從來一，移入青縑似兩身。」〔《古今詩話》〕

唐相鄭《贈老僧》詩曰：「日照西山雪，老僧門未開。凍瓶粘柱礎，宿火隱爐灰。童子病歸去，鹿寒入來。」自云此詩可以衡稱，重輕不偏也。嘗有人問：「相國近有新詩否？」曰：「詩在灞橋風雪中驢子上，此中安可得之？」

〔同前〕

王定保，唐光化三年李渥侍郎下及第。吳子華侍郎臠為婿。子華即世，定保南游渤湘，無北歸意。吳假緇服，自長安來，明日訪其良人，白於馬武穆王，令引見定保於定林寺。吳隔簾誚之曰：「先侍郎重先輩以名行，俾妾侍箕帚。侍郎沒，慮先輩以妾改適，是以不遠千里來明侍郎之志。」定保不勝慚赧，致書武穆乞為婿。吳確乎不拔，定保為盟畢世不婚矣。吳歸吳中外家。沈彬有詩贈定保云：「仙桂曾攀第一枝，薄游湘水阻佳期。皋橋已失齊眉願，蕭寺行逢落發師。廢苑露寒蘭寂寞，丹山雪斷鳳參差。聞公已有平生約，謝絕女蘿依兔絲。」定保後為馬不禮，奔五羊依劉氏，官至卿。〔《郡閣雅談》〕

賈島為普州司倉，方幹寄詩曰：「亂山重複疊，何路見先生。豈料多才者，空垂不第名。閒曹曾得醉，薄俸亦勝耕。莫問為詩苦，年年芳草生。」〔《鑒戒錄》〕

稷山驛吏王金，作吏五十六年，稱有道術，往來多贈篇什。李義山有詩贈云：「過客不須詢歲代，唯書乙亥與時人。」

令狐自湖州刺史拜翰林學士，因夜召對坐，從容語及，文宗大稱之，由是眷遇有加，未幾拜相。因郊侍，祠還，趙嘏贈詩云：「鶚在卿云冰在壺，代天才業共︳謨。榮同伊陟傳朱戶，秀比王商入畫圖。昨夜星辰回劍履，前年風月落江湖〔自湖州入相才二年〕。不知機務時多暇，猶許詩家屬和無？」〔《詩史》〕

李贊皇頗開寒素之路，及南遷，或人贈詩曰：「八百孤寒齊下淚，一時南望李崖州。」

徐鉉謫居舒州，贈彭芮云：「賈生去國已三年，短褐閒吟玩水邊。終日野雲生砌下，有時京信到門前。無人與和投湘賦，愧子來浮訪戴船。醉裏新詩好歸去，莫隨騷客賦林泉。」並〔同前〕

陳文惠堯佐退居鄭下，張退傅知西京，以姚黃魏紫及酒惠文惠，答詩曰：「有花無酒頭慵舉，有酒無花眼倦開。正向西園念蕭索，洛陽花酒一時來。」

〔《雲齋廣錄》〕

●卷二十七·寄贈門中

餘杭洪浩，熙寧間游太學，十年不歸。父已年七十，寄浩詩曰：「大學何蕃久不歸，十年甘旨誤庭闈。休辭客路三千遠，應念人生七十稀。腰下雖無蘇子印，座中幸有老萊衣。歸期定約春前後，免使高堂賦《式微》。」浩得詩，翌日南歸，因而歸者十有三人。〔《雲齋廣錄》〕

梅聖俞試館閣，只得賜進士出身，改屯田員外郎依前國子監直講。內相胡宿以聖俞不得館職，贈之詩曰：「賦就《甘泉》客薦雄，獨攀仙桂向松風。抽毫同預三英士，換骨才爭第一功。瞥見靈鰲居水下，恍聞仙犬吠雲中。娥應有憐才意，惟許詩人朝月宮。」時與陸詵張師中胡金同親試。〔同前〕

張退傅與陳文惠同時秉政。張既以帝傅致政，有詩寄文惠曰：「赭案當年並命時，蒹葭衰颯倚瓊枝。皇恩乞與桑榆老，鴻入高冥鳳在池。」〔《倦游錄》〕

周世宗征淮南，王師圍壽春。翰林學士陶谷使吳越，學士惟王著而已。李相時為主客郎中知制誥，遂有北門之召，遷屯田正郎。丞相範質、端明殿學士竇儀俱作詩賀之，曰：「翰苑重求李謫仙，詞鋒穎利勝龍泉。朝趨建禮霞烘日，夜直承明月印天。聖主重知緣國士，相公多喜為同年。青春才子金門貴，蜀錦袍新奪日鮮。」此範詩也。「廄馬牽來噦噦嘶，馬蹄隨步躡雲梯。新街錦帳達三字，舊制星垣放五題。視草健毫從席選，受降恩詔待公批。仙才已在神仙地，逢見劉晨為指迷。」此竇詩也。〔《古今詩話》〕

諫議竇禹錫有子五人，俱登科。禹錫云：「儀儼已歸華顯。」馮瀛王贈之詩曰：「燕山竇十郎，教子有義方。靈椿一株老，丹桂五枝芳。」儀翰林學士、禮部尚書，儼翰林學士、吏部尚書，侃起居郎，諫議大夫、參知政事，僖左補闕。

時論榮之。〔同前〕

馮當世秋試於鄉里，主司堅欲黜落，已而綴之榜末。時鄂ヘ南宮誠監試，誠當拆封，太不平，力主之，遂至魁選。明年庭試第一，除荊南ヘ，誠遷長沙ヘ。

當世以詩賀誠曰：「常思鵬海隔飛翻，曾得天風送羽翰。恩比丘山何以戴？心同金石欲移難。經年空嘆音書絕，千里長思道義寬。每向江陵訪遺跡，邑人猶指縣題看。」蓋江陵縣額誠所書也。〔同前〕

王貞白寄詩谷曰：「五百首新詩，緘題寄去時。只應夫子鑒，不要俗人知。

火鼠重燒毳，冰蠶乍吐絲。直須天上手，裁作領頭披。」〔同前〕

蘇子美贈秘演大師詩曰：「垂頤孤坐若癡虎，眼吻開合無光精。」演頷額方厚，瞻視徐緩，常若睡。演以濃墨塗去「無」字，改為「猶光精」，子美詬之，演曰：「吾見活，豈得無光精耶？」又云：「賣藥得錢只沽酒，一飲數鬥猶惺惺。」

又抹去。子美曰：「吾詩何人敢點竄？」演曰：「公之詩出則傳四海，吾不能斷葷酒，為浮屠罪人，何堪更為公暴之也？」〔《古今詩話》〕

唐中丞南卓、詹事崔因諫事出，崔支江令，卓松滋令，矯翼翩翩，無所拘束。南嘗以詩贈副從事曰：「翱翔曾在玉京天，墮落江南地幾千。從事不須輕縣宰，滿身猶帶禦爐煙。」〔《古今詩話》〕

元微之為御史，鞠獄梓潼。時白樂天尚書在都下，與名輩游慈恩寺，花下小酌，作詩寄微之曰：「花時同醉破春愁，醉把花枝當酒籌。忽憶故人天際去，計程今日到梁州。」元果至褒城，亦寄《夢游詩》曰：「夢公兄弟曲江頭，又向慈恩寺里游。驛吏喚人驅馬去，忽驚身已在梁州。」千里神游，若合符節。朋友之道，不其至歟！〔同前〕

張，會昌中陳商狀元下及第，翰林覆考，落等八人，趙渭南贈詩曰：「莫向春風訴酒杯，謫仙真個是仙才。猶堪與世為祥瑞，曾到蓬萊頂上來。」

〔同前〕

開成中，楊汝土以戶部侍郎檢校尚書鎮東川，白樂天即其妹婿也。時樂天以太子少傅分洛，戲代內子賀兄嫂曰：「劉剛與婦共升仙，弄玉隨夫亦上天。何似沙歌領崔嫂，碧油幢引向東川。」沙歌，汝士小字。又云：「金花銀碗饒兄用，彩畫羅裙任嫂裁。嫁得黔婁為妹婿，可能空寄蜀箋來？」〔同前〕

元載末年納薛瑤英為姬，以金絲帳、卻塵褥臥之，以紅綃衣衣之，無一兩。

載以瑤英體輕，不勝重衣，於異國求此服也。惟賈至楊公南與載友善，往往潛見其歌舞。賈至贈詩曰：「舞怯銖衣重，笑宜桃臉開。方知漢武帝，虛築避風台。」

公南亦作歌曰：「雪面淡蛾天上女，鳳簫鸞翅欲飛去。玉釵碧翠步無塵，楚腰如束不勝春。」〔《古今詩話》〕

高士楊夔嘗著《冗書》三卷，馳名於士大夫間。唐末下第，優游江左，鄭谷贈之詩曰：「三複兄書高且奇，不妨仍省百篇詩。江湖休灑東風淚，十字香於一桂枝。」〔同前〕

皇中，館中詩筆惟石昌年最得唐人風格。有僧攜琴來訪，贈以詩曰：「鄭衛堙俗耳，正聲追不回。誰傳《廣陵散》，斫盡嶧陽材。古意為師複，清風尋我來。幽陰竹軒下，重約月明開。」〔同前〕

何遜字仲言，八歲能詩。沈約嘗曰：「吾讀公詩，一日三複，猶不已。」故李義山詩曰：「寄言何遜休聯句，瘦盡東陽姓沈人。」〔同前〕

南屏謙師妙於茶事，自云：得之於心，應之於手，非可以言傳學到者。師偶於壽星院遠來謁茶語詩，因以詩論之曰：「瀉湯舊得茶三昧，覓句還窺詩一斑。

清夜漫漫困搜攪，齋腸那得許堅頑！」〔《記詩》〕

道人張無夢善攝生。梅昌言知蘇州，無夢未見之，先與詩曰：「壺中一粒長生藥，待與姑蘇太守分。」好為大言，處之不疑。無夢年九十死。語人：少時將絕欲，屏居山中十歲，自以為不動，及出見婦人美色，乃複慊然，又入山十餘年，乃始寂定。勸人飲食無用鹽煮餅，淡食更有天然味。無夢老病耳聾，其他亦無他異。〔《貢父詩話》〕

右舍人揚休，屢拔鄉里魁薦，然常屈春宮氏。蜀人謂牙校部土貢入京為綱官，蜀人云：人以舍人頻魁諸彥，行間多成名而己常空歸，若綱官然，戲以目之。景末，厭默辱之數，欲罷進取。同輩苦勉之，又拔首薦。明年第四人登第。咸平元年放進士榜，自狀元而下十人，皆天府解。時張文景以古文馳名，第四人登第，不厭眾望，有詩曰：「驚天動地張文景，只得南宮第四人！」前榜丁晉公亦第四人，以詩贈文景曰：「若校前來登第者，文章聲價不相過。」〔《續歸田錄》〕

白樂天洛中高退十有餘年，度日娛情，惟詩與酒。追游唱和一輩名流，著在文籍，不複備載。《醉後寄裴晉公》詩云：「抖擻塵纓捋白須，半酣抉起問司徒：不知詔下懸車後，醉倒狂歌有例無？」又云：「綠潑新醅酒，紅泥小火爐。晚來天欲雪，能飲一杯無？」〔《雅言雜載》〕

元白交道臻至，酬唱盈編。微之為御史，奉使往蜀，路傍見山花，吟寄樂天曰：「深紅山木艷彤雲，路遠無由摘寄君。恰似牡丹如許大，淺深看取石榴裙。」

又曰：「向前已說深紅木，更有輕紅說向君。深葉淺花何所似，薄妝愁坐碧羅裙。」

白因南遷回，過商山層峰驛忽睹元題跡，寄元詩曰：「與君前後多遷逐，七度曾過此路隅。笑問階前老桐木：這回歸去免來無？」後微之鎮浙東，樂天牧杭州，更迭唱和，末句有雲「任添鐺腳作三人」，逸趣如此。「鐺腳」事見《國史》。

〔《唐賢抒情》〕

李冠善吹中管，元宗欲召對，以淮甸多故未果。李建勛贈詩曰：「韻如古澗長流水，怨似秋枝欲斷蟬。可惜人間容易聽，新聲不到御樓前。」〔《南唐近事》〕

李約為兵部員外郎，勉子也。與主客員外郎張諗同官。二人每單床靜話，達旦不寐。故約贈韋況詩曰：「我有心中事，不向韋郎說。秋夜洛陽城，明月照張八。」

黃覺善詩，梅昌言出鎮並州，贈詩曰：「五馬雍容出鎮時，都人爭看好風儀。

文章一代喧高價，忠直三朝受聖知。帳下軍容森劍戟，門前行客擁旌旗。雲籠古戍黃榆暗，雪落長江白草衰。出去暫開龍虎幕，歸來須占鳳凰池。鬢間未有一莖白，陶鑄蒼生固不遲。」梅雅自修飾，容狀偉如，得詩大悅。〔《貢父詩話》〕

●卷二十八·寄贈門下

唐矩平生狂於歌酒，不事羈檢，凡為詩章，頗著意思。《聽亮上人話舊詩》云：「岩房高處萬緣休，往歲拋來憶舊游。葉落獨歸臨海寺，風生幾上看潮樓。

遙空去鳥乘煙沒，曲岸征帆帶雨收。今日相逢喜無事，烹茶為我汲泉流。」《寒食寓目》云：「也應泉下骨，能醉路傍花。」《旅中書懷》云：「客思千峰雪，梅香一夜春。」淳化中游五羊，卒於旅舍。

雍陶，蜀人，登第後，薄於親黨。其舅雲安劉欽之罷舉歸三峽，寄詩云：「地近衡陽雖少雁，水連巴蜀豈無魚？」陶得詩愧赧。〔《雲溪友議》〕

渚宮李令，本狡獪之徒。有歸評事者，掌江陵鹺院，常懷恤士之心。李令既識歸，累求救貸而皆允諾，又云：欲往湖外尋親，輒假舍以安妻妾。歸許之。李旦乘舟而去。不旬日，其妻告食侯糧於歸，而拯其乏絕。李忽寄書於歸，有贈其家室一絕，意於組織歸，歸怏恨不能自明，與江陵之務以食胡其口。李寄妻詩曰：「有人教我向衡陽，一度思歸一斷腸。為報艷妻並少女，為餘覓取鼎州場。」

〔同前〕

歐陽文忠公不喜游浮屠，《送僧文瑩》云：「孤閒乾竺客，平淡少陵才。」

及斷句有「林間著詩就，應寄日邊來」，人皆怪之。〔《湘山野錄》〕

小歸尚書榜裴起部，與李博先輩舊友，博以詩賀庭裕云：「銅梁千里曉雲開，仙先從紫府來。天上已張新羽翼，世間無複舊塵埃。嘉祥果中君平卜，賀客須斟卓氏杯。應笑戎藩刀筆吏，至今泥滓暴魚腮。」既而複以二十八字謔之曰：「曾隨風水化凡鱗，安上門前字字新。聞道蜀江風景好，不知何似杏園春？」裴有六韻答曰：「何勞問我成都事，一報公知便納降。蜀柳籠堤煙矗矗，海棠當戶燕雙雙。富春不並窮師子，濯錦全勝旱曲江。高卷絳紗楊氏宅，半垂紅袖薛濤窗。

浣花泛詩千首，靜眾尋梅酒百缸。若說弦歌與風景，主人元是碧油幢。」〔《摭言》〕

何澤，曲江人，有文。乾寧中隨計至三峰行在，永樂崔公即澤之同年丈人也，聞澤來舉，以一絕寄之云：「四十九年前及第，同年猶有老夫存。今日殷勤送吾子，穩將鬣上龍門。」〔《摭言》〕

羅浮有野人，山中隱者或見之，相傳葛稚川之隸也。道士鄧守安，有道者也，嘗於庵前見其足跡長二尺許。余偶讀韋蘇州《寄全椒山中道士詩》云：「今朝郡齋冷，忽念山中客。澗底束荊薪，歸來煮白石。遙持一杯酒，遠慰風雨夕。落葉滿空山，何處尋行跡。」味其風度，則全椒道士其亦鄧君之流乎！因以酒往問，且依蘇州韻作詩以寄之，詩曰：「一懷羅浮春，遠餉採薇客。遙知獨酌罷，醉臥松下石。幽人不可見，清嘯聞月夕。聊戲庵中人，飛空本無跡。」〔《玉局文》〕

昔在九江，與蘇伯固唱和，其略曰：「我夢扁舟浮震澤，雪浪橫江千頃白。

覺來滿目是廬山，倚天無數開青碧。」蓋實夢也。昨日又夢伯固手持乳香嬰兒視餘，覺而思之，蓋南華賜物也。豈複與伯固相見於此耶？得來書已知在南華待數日矣。感嘆不已，故先寄此詩云：「扁舟震澤定何時？滿眼廬山覺又非。春草池塘惠連夢，上林鴻雁子卿歸。水香知是曹溪口，眼靜同看古佛衣。不向南華結香火，此身何處是真依？」〔《玉局文》〕

東坡居士過龍光求大竹作肩輿，得兩竿。時南華首座方受請為北山長老，乃留一偈院中，須其至授之，以為他時語錄中第一問云：「斫得龍光竹兩竿，舁歸嶺上萬人看。竹中一滴曹溪水，漲起江頭十八灘。」〔《玉局文》〕

章質夫手書送酒六壺，書至而酒不達。問之使者，初不聞命，其偶忘之耶？

戲作小詩督之云：「白衣送酒舞淵明，急掃風軒洗破觥。豈意青州六從事，〔《飲說》謂醇酒為青州從事，云可以至齊下：ㄤ為潞府督郵，云鬲上，注出《晉史》。〕化為烏有一先生。空煩左手持新蟹，謾繞東籬嗅落英。南海使君今北海，定分百餉春耕。」〔同前〕

餘發虔州，江水清漲丈餘，贛石三百里無一見者，不覺至永和。游清都觀，見謝道士鶴發童顏，自言丙子生，六十六歲矣。求詩，為賦一首云：「鑒湖敕賜老江東，未似西歸玉局翁。羈枕未容春夢斷，清都宛在默存中。每逢佳境攜兒去，試問行年與我同。自笑餘生消底物，半篙清漲百灘空。」〔同前〕

孟賓於歸隱，趙晟贈詩曰：「上國登科建業游，鼎分蹤跡便淹留。江幹旅夢三千里，海內詩名四十秋。華表柱邊人不識，爛柯山下水空流。自從叔寶朝天後，贏得安閒養白頭。」〔《雅言系述》〕

黃損《贈劍客》云：「杯酒會雲林，扶邦志亦深。晶瑩三尺劍，決烈一生心。

見死尋常事，聞冤即往尋。荊軻不了處，扼腕到如今。」〔同前〕

黃損牧零陵日，衡山廖民先兄弟皆有詩贈之。廖圖七言寄損云：「莊周指我悟榮生，買得衡山十里青。卻許野禽棲竹徑，不教凡客扣柴扃。橫琴獨坐泉圍石，倚棹長吟月滿汀。珍重零陵舊知己，菱花時把照星星。」〔同前〕

王正己寓衡州，不以仕進為意。介起一室，不與塵俗往來。四十未娶，隨行唯筇竹杖、鶴羽扇而已。與廖融任鵠王元交游。雖詩筆不及鵠，而辭藻亦擅一時。

《贈蘊上人》云：「佛法詩名誰更繼，未聞隨分謁侯王。洗盂秋澗日華動，搗藥夜堂雲氣香。苔蘚亂青封疊石，杉松濃影過空牆。若非火岳□□地，那得吾師住久長！」又《贈廖融》曰：「湖南雖不就卑官，高臥深雲道自安。病起坐當秋閣迥，酒醒吟對夜濤寒，爐中藥熟分僧服，榻上琴閒借我彈。幸遇清朝有良鑒，退身爭忍似方干！」潘若衝《贈正己》詩云：「兩捧歌詩寄，公餘即展開。無時惟北望，何日逐南來？夢裏得芳草，笛中聞《落梅》。終朝一攜手，江上有樓台。」

廖融贈詩云：「吟高鄙俗流，傲逸訪巢由。古寺尋僧飯，寒岩衣鹿裘。園桃山鼠嚙，崖蜜獵人偷。遂這個清性，浮生不苟求。」

廖融《贈狄渙》詩曰：「高臥白雲鄉，崖泉對閣涼。守貧無屬道，多病數求方。耕犢驚雷斃，寒蕪入圃荒。如何帝未夢，吟若頂鋪霜。」並〔同前〕

荊公有集句云：「可惜昂藏一丈夫，從來不讀半行書。子雲識字終投閣，幸是元無免破除。」

趙德父曰：「明誠得葉濤校本，此篇是贈一要人者，今集中所題非也。」

〔《王直方詩話》〕

山谷言：「韋蘇州詩云：『憐君臥病思新桔，試摘猶酸色未黃。書後欲題三百顆，洞庭須待滿林霜。』餘往時以謂蓋取《右軍帖》中『贈子黃柑三百顆』者，比見右軍一帖云：『奉桔三百枚，霜未降，未可多得。』蘇州蓋取諸此。」〔同前〕

丹陽陳輔，浙西佳士也。每歲清明過金陵上塚，事畢則至蔣山，過謁湖陰先生之居，清談終日而去，歲率為常。元豐辛酉、癸亥，頻歲訪之不遇，因題一絕於門，曰：「北山松粉末飄花，白下風吹麥腳斜。身似舊時王謝燕，一年一度到君家。」湖陰歸見其詩，吟賞久之。曾稱於舒王，聞之，輒笑曰：「此正戲君為尋常百姓爾。」湖陰亦大笑。蓋古詩云：「舊時王謝堂前燕，飛入尋常百姓家。」

〔同前〕

餘最愛蘇黃門奉使朔方寄東坡一絕云：「誰將家集過幽都，每見胡人問大蘇。

莫把文章動蠻貊，恐妨談笑臥江湖。」〔同前〕蘇黃門該作蘇於由。

王慶源以恩榜得官，居於青神，來從東坡求紅帶。坡為作長篇，要山谷與少游同賦。坡詩云：「香衫半作霜葉枯，遇民如兒吏如奴。吏民莫作官長看，我是識字耕田夫。妻啼兒號刺史怒，時有野人來挽須。拂衣自注下下考，芋魁豆飯吾豈無！」山谷云：「庭堅最愛此韻。」〔同前〕

晁以道有詩寄餘，餘最喜其兩句云：「懷抱故人雲外盡，交游今日眼前稀。」

〔同前〕

晁以道嘗以詩寄田承君云：「百事古人能鹵莽，一錢今日試商量。」注拜張司業詩云：「此生已是蹉跎去，百事從他鹵莽休。」商量，京師舊俚語。餘以謂商量兩字，古今人用之多矣，豈獨為京師舊俚語耶？〔同前〕

丹陽陶宏景，永平中謝職，隱居茅山，性愛林泉，尤好著述。齊高祖曰：「山中何所有？」宏景賦詩以答曰：「山中何所有？嶺上多白雲。只可自怡悅，不堪持贈君。」〔《詩藪》〕

吳郡陸龜蒙字魯望，父賓虞，中進士甲科，浙東從事。家於蘇台，與顏蕘皮日休羅隱吳融為益友。性高潔，家貧，思養親之祿，與張摶為廬江靈興二郡ヘ，丞相李蔚重之。羅隱《寄龜蒙詩》云：「龍樓李丞相，昔歲仰高文。黃卷今無主，青山竟不焚。夜船乘海月，秋寺伴江雲。只恐塵埃裏，浮名點污君。」〔《南部新書》〕

詩云：「意氣百年內，平生一寸心。欲交天下士，未面已虛襟。君子重名義，直道冠衣簪，風雲何可托，懷抱自然深。落霞淨霜景，墜葉下風林。若上南登岸，希傍北山岑。」此賀遂亮贈乾思彥詩也。《成都學館》記，遂亮撰，顏有意書，書辭皆奇雅。常意不見遂亮文辭，偶讀《國史譜》得此詩，遂錄之。〔《紀詩》〕

張燕公《寄姚司馬》云：「共公春種瓜，本期清夏暑。瓜成人已去，失望將何語。」〔《古今詩話》〕

蔣堂侍郎告老歸姑蘇，有僧謁云求書往謁杭帥呂濟叔。公曰：「無書，有詩一絕餞師行。」云：「告老於君惟掩戶，年來無事老江幹。吾師莫訝無書去，閒慢緘題必不看。」僧得詩遂行。濟叔得詩，厚遇其僧，而以書謝公。〔《青瑣集》〕

丹崖在永州北一百里零陵瀧下，其石赤色，故曰丹崖。永泰中，有唐節者曾為龍水令，去官，家於崖下，自稱丹崖翁。元結為道州刺史，路出崖下，見節，甚重之，因為之作詩云：「扁舟欲到瀧口湍，春水灘隴上水難。投竿來訪丹崖下，得與崖公盡一歡。崖上之亭當石顛，破竹半山引寒泉。泉林掩映在木杪，時有白鳥飛其間。往往隨風作霧雨，濕人衣屨滿亭前。丹崖公，愛丹崖，棄官幾年崖下家。兒棹孫船抱酒甕，醉裏長歌揮釣車。吾將求退與公游，學君沉醉臥魚舟。官吏隨人往未得，卻望丹崖慚複羞。」

舒王女，吳安持之妻蓬萊縣君，有詩寄舒王曰：「西風不入小窗紗，秋氣應憐我憶家。極目江山千里恨，依然和淚看黃花。」舒王以《楞嚴經新釋》寄之，和之曰：「青燈一點映窗紗，好讀《楞嚴》莫念家。能了諸緣如幻夢，世間唯有《妙蓮花》。」〔《冷齋夜話》〕

鄒志完歸常州，餘在蔣山，以書見招，有長短句曰：「慧眼舒光無不見，塵中一一藏經卷。閒話大千攤已遍。門方便，法輪盡向毛端轉。月挂燭籠知再見，西方可履休回盼。要與老岑同掣電。新與岑禪師游。酬所願，欣逢十二觀音面。」

餘未相識，作偈答之曰：「知有道鄉何處是？鄒自號道鄉居士。個中歸路滑於苔。

方機罷後見城郭，一念不生金鎖開。」「丹霞未見彭居士，已有言詞滿四方。何似他時親面識，不勞語默強遮藏。」〔同前〕

溫關西，解州人。餘渡丹陽，溫荷布囊，如世所畫布袋和尚，其豐碩如此。

來附舟，好談蘇黃，大訝之。餘住臨汝景德，溫來謁曰：「吾食荔子於閩，飽飫而還。過此，舂白粳米，欲入西川看未見碑。」餘贈詩曰：「鐵面關西氣送勤，平生蹤跡付浮雲。瓜洲渡口曾同載，石廩峰前又見君。荔於招邀閩嶺外，白粳留滯汝江。拄藤更欲西川去，要讀豐碑未見文。」餘謫海外，中間傳餘死，溫誦《華嚴經》泣拜薦福。已而聞未死，又喜餘還自南荒，館石門山寺，溫來省，餘作詩曰：「雀羅門巷榻凝塵，千里相尋駭四鄰。好事真誠虹貫日，照人情氣水含春。忽言我淨今無比，高笑君癡亦絕倫。此別遙知對標格，斷雲殘處擁冰輪。」

〔同前〕

●卷二十九·書事門

唐高宗承貞觀之後，天下無事，上官儀侍郎獨持國政，嘗凌晨入朝，巡洛水堤，步月徐轡，詠詩云：「脈脈廣川流，驅馬入長洲。鵲飛山月曉，蟬噪野風秋。」

音韻清亮，群公望之，如神仙焉。〔《小說舊聞》〕

長和國使人布燮《聽蜀妓洞雲歌》詩云：「嵇叔夜，鼓琴飲酒無閒暇。若使當時聞此歌，拋擲廣陵都不藉。劉伯倫，虛生浪死過青春。一飲一石猶自醉，無人為爾卜深塵。」又《思鄉》詩曰：「虜北行人絕，雲南信未還。庭前花不掃，門外柳誰攀。坐久銷銀燭，愁多減玉顏。懸心秋夜月，萬里照關山。」〔《鑒戒錄》〕

江南人多田，先氣爐，氣〔音餼〕，縱火燎草也。爐，火燒山界也；俟經雨乃下種。歷三歲，土脈竭，不可複種藝，但生草木，複氣旁山。宋西陽王子尚所部鄞縣有田〔音留，田也，〕子尚言山湖之俗氣山封水澤，山須氣爐後種。劉禹錫謫連州，作《備田詩云：一團團縵山腹。鑽龜得兩卦，上山燒臥木。」又云：「下種暖灰中，乘陽拆芽蘗。蒼蒼一雨後，苕穎如雲發。」

白樂天《子規歌》云：「田有粟何不啄？石楠有枝何不棲？」〔音羊諸反，〕

《爾雅》云：「一歲曰，二歲曰新，三歲曰。」《易》曰：「不。」皆同音。凡三歲而不可複種，蓋取之義也。〔《談苑》〕

進士科始隋大業中，盛於貞觀永徽之際。紳雖位極人臣，不由進士者不以為美。其推重謂之白衣卿相，又曰一品白衫。其不利者，謂之三十老《五經》，五十少進士。有老於文場者亦無恨焉。故有詩云：「太宗皇帝真長策，賺得英雄盡白頭。」〔《摭言》〕

浮玉老師元公欲為，吾昔有詩云：「江山如此不歸山，山神見怪驚我頑。我謝江神豈得已，有田不歸如江水。」今有田矣而不歸，無乃食言於神耶？〔《百斛明珠》〕

世常傳云：「欲人不知，莫若不為。」以謂既為之也，安得人之不知。夫至隱至密者，莫若中之事，豈欲人之知耶？然而不能使人不知。以此，凡事之不循理者，雖毛發之細，不可為也。明皇舊制五王帳，長枕大被，與兄弟同處於其間。無何，妃子輒竊寧王笛吹之。始亦不彰，因張祜詩云：「梨花靜院無人處，閒把寧王玉笛吹。」妃因此忤明皇，不懌，乃遣中使張韜光送歸楊宅。妃子涕泣謂韜光曰：「托以下情繳奏。妾罪固當萬死，衣服之外，皆聖恩所賜。惟發與膚，生從父母爾。今當即死，無以謝上。」乃引刀剪發一結附韜光以獻。自妃之放逐，皇情憮然；妃發至，張韜光取搭之肩上。明皇見之，大驚惋。遂令高力士就召以歸。嗟乎，道路之言，亦可畏也。使張祜不為此語，事亦何由彰顯之如此！

然張亦何從得此為之說？以此可驗其『欲人不知，莫若不為』亦名言電。〔同前〕

唐末，有宜春人王轂者，以歌詩擅名於時。嘗作《玉樹曲》云：「碧月夜夜瓊樹春，蓮舌泠泠詞調新。當時狎客盡豐祿，直諫犯顏無一人。歌未闋，晉王劍上粘腥血。君臣猶在醉鄉中，面上已無陳日月。」此詞大播於人口。轂未第時，嘗於市廛中忽見同人被無賴輩毆打。轂前救之，揚聲曰：「莫無禮，識吾否？吾便是解道『君臣猶在醉鄉中，面上已無陳日月』者。」無賴輩聞之，斂衽慚謝而退。噫，無賴者，乃小人也，能為此等事，亦可重也。方其倚力恃勢，勃然以發凶暴之氣，將行毆擊，視其死，且無悔矣；及一聞其名人，則慚謝之色形於外，斯亦難矣。有改悔之恥，向善之心，得不謂之君子哉！〔《百斛明珠》〕

戚綸密學，初仕為吉州太和令。里俗頑悍，喜結誣訟。公至，以術漸磨，先設巨械，嚴固狴犴，其梃組索，比他邑數倍，民已自悚駭。次作《諭民頌》五十絕，不事風雅，皆風俗易曉之語，俾之諷誦，以申規警。立限日誦，半年，頑心不悛，一以苛法治之。果因此獄訟大減。其詩有云：「文契多欺歲月深，更將疆界強相侵。官中檢出真兼偽，枷鎖鞭笞痛不禁。」大率類此。江南往往有本。

〔《玉壺清話》〕

今時市語答人真實事則稱見來，此語蓋已久矣。坡《贈黃山人》詩云：「面頰照人元自白，眉毛覆眼見來烏。」〔《王直方詩話》〕

羅虯、羅鄴、羅隱齊名，號三羅。李孝恭籍中有紅兒，善肉聲，嘗為二車屬意，聘鄰道，虯請紅兒歌而贈之繒糸採，孝恭以副車所貯，不令受所貺。虯怒，拂衣而起。詰旦，為絕句百篇，號《比紅兒詩》，盛行於時。〔《摭言》〕

盧仝詩云「何時得去禁酒國」，今吾謫嶺南，萬戶酒家有一婢，昔嘗為酒肆，頗能伺候冷暖。自今當不乏酒，可以日飲之，何其去禁酒國矣。〔《玉局文》〕

上元夜登樓，貴戚例有黃柑相遺，謂之傳柑。東坡有《扈從端門觀燈》詩云：「老病行穿萬馬群，九衢人散月紛紛。歸來一盞殘燈在，猶有傳柑遺細君。」蓋謂此也。〔《王直方詩話》〕

前輩戲語有「西湖風月，不如東洛軟紅香塵」之語，故東坡《和錢穆父蔣穎叔從駕景靈宮》詩云：「半百不嗟垂項發，軟紅猶戀屬車塵。」

李方叔為坡公客，坡公知貢舉而方叔下第，有詩云：「平生謾說古戰場，過目還迷日五色。」山谷和之云：「今年持橐佐春官，遂失此人難塞責。」蓋是時山谷亦在貢院中也。〔同前〕

舟人占云，若炮車雲起，輒急避，云乃大風候也。東坡有云：「今日江頭天色惡，炮車雲起風欲作。」文潛有云：「喜逢山色開眉黛，愁對山雲起炮車。」

冰廳事見《因話錄》云。歐陽有詩云：「獨宿冰廳夢帝闕。」

餘疑李賀云「酒滴珍珠紅」，夏彥剛云：「江南人造紅曲酒。」

白樂天云：「羌管吹《楊柳》，燕姬酌葡萄。」謂太原出葡萄酒也。然此乃律詩，用平聲讀則太不律，用側聲讀則近俗耳。

京師芡實最盛於會靈觀之凝祥池，故文忠詩曰：「凝祥池鎖會靈園，僕射荒村安可比！」而東坡又云：「忽憶嘗新會靈觀，滯留江海得加餐。」僕射坡在鄭州，世亦稱其芡實也。〔同前〕

老杜有「坐開桑落酒」句。《世說》謂桑落河多美酒，而庾信有《從蒲州刺史乞酒詩》云：「蒲城桑落酒，灞岸菊花秋。」

詩云：「年老身閒無外事，麻衣草坐亦容身。相逢盡道休官去，林下何曾見一人？」蓋載於《雲溪友議》，而歐陽文忠以謂相傳作俚諺。慶歷中天章閣待制許元為江淮發運使，因修江岸，得此石於池陽江水中，始知為靈澈詩，何耶？

〔同前〕

賓護尚書言，來禽，以味甘眾禽也，而東坡和舒王詩云「青李扶疏禽自來」，何耶？

酴，本酒名也，新開花，本以其顏色似之，故以取名。山谷所以有「名字因壺酒，風流付枕幃」之句。又云：「風流徹骨成春酒，夢寐宜人入枕囊。」宜或作疑。

京師舊無鴨腳，李文和自南方來，移植於私第，因而著子，自後稍稍蕃多，不複以南方者為貴。歐陽文忠作詩云：「鴨腳生江南，名實未相浮。絳囊因入貢，銀杏貴中州。致遠有餘力，好奇自賢侯。因令江上根，結實夷門秋。始摘才三四，金奩獻凝旒。公卿不及識，天子百金酬。歲久子漸多，累累枝上稠。玉人名好客，贈我比珠投。博望昔所徙，葡萄安石榴。想其初來時，厥價與此侔。今也遍中國，籬根及牆頭。物性久雖在，人情逐時流。惟當貴其始，後世知來由。是亦史官法，豈徒續君謳？」

劉太真《與韋蘇州書》云：「顧著作來，以足下《郡齋燕集》相示，云何情致暢茂遒逸之如此！宋齊間沈謝吳何始精於理意，緣情體物，備詩人指。後之傳者，甚失其源。惟足下制其橫流。『師摯之始，《關雎》之亂』，於足下之文見之矣。」則知蘇州詩為當時所貴如此。燕集所作乃「兵衛森畫戟，宴寢凝清香」

也。

昔文潞公來朝，裕陵待以殊禮，禁從三省皆為賦詩。李籍云：「三公歷拜榮無敵，二府更居貴莫倫。」畢仲游云：「十年三冊命，四海一師臣。」皆為能敘其官爵。錢長卿云：「三陪藻燕簪裾上，五對龍顏日月邊。」又云：「黼座勸觴鈞樂逸，雲章屬韻侍貂傳。」此為敘其恩禮。蓋公自初覲至出關，賜特燕者三，登對者五，上親勸以御觴而後複和其所賦，故長卿云爾。

詩云：「白藕作花風已愁或作秋，不堪殘睡更回頭。晚雲帶雨歸飛急，去作西窗一夜秋或作愁。」此趙德麟細君王氏所作也。德麟既鰥居，因見此篇，遂與之為親。餘以為乃二十八字媒也。

秦少游為黃本校勘，錢穆父為戶部，皆居於東華門之堆垛場。少游春日嘗以詩遺穆父云：「三年京國鬢如絲，又見新花發故枝。日典春衣非為酒，家貧食粥已多時。」穆父以米二石送之，複為二十八字云：「儒館優賢蓋取《頤》，校讎猶自困朝飢。西鄰俸祿無多少，希薄才堪作淖糜。」時人以少游有如此才而亦食粥，似不相稱耳。

東坡寄柳子玉云：「聞道床頭惟竹幾，夫人應不解卿卿！」又送竹幾與謝秀才云：「留我同行木上座，贈君無語竹夫人。」蓋俗謂竹幾為竹夫人也。山谷云：「竹夫人乃涼寐竹器，憩臂休膝，非夫人之職。而冬夏青青，竹之所長，故為名曰青奴。」嘗作詩曰：「李四弦風拂席，昭華三弄月侵床。我無紅袖堪娛夜，正要青奴一味涼。」李昭華，貴人家兩女奴也。張文潛後作《竹夫人傳》。

「宣勸」字東坡數使之：其一《和王仲至喜雪禦筵詩》曰：「宣勸不多心自醉」；其一《和蔣穎叔端門觀燈詩》云「十分宣勸恐難勝」。

東坡謫黃州，居於定惠院之東，雜花滿山而獨有海棠一株，土人不知貴，東坡為作長篇，其中最警策者「朱唇得酒暈生臉，翠袖卷紗紅映肉」。平生喜為人寫，蓋人間刊石者自有五六本，云：「吾平生最得意詩也。」

杭州有西湖，而潁亦有西湖，皆為游賞之勝。而東坡連守二州。其初得潁也，有潁人在坐云：「內翰只消游湖中，便可以了郡事。」蓋言其訟簡也。秦覯少章因作一絕以獻云：「十里荷花菡萏初，我公所至有西湖。欲將公事湖中了，見說官閒事已無。」後東坡到潁有謝執政啟亦云：「入參兩禁，每玷北扉之榮；出典二邦，輒為西湖之長。」並〔同前〕

唐德州刺史王倚家有筆一管，粗於常筆，刻《從軍行》，人馬毛發，亭台山水，無不精絕，刻兩句曰：「亭前琪樹已堪攀，塞北征人尚未還。」〔《古今詩話》〕

北方白雁，似雁而小，色白，秋深乃來。白雁至則霜降，河北人謂之霜信。

杜甫詩云「故國霜前白雁來」，即謂此。〔同前〕

大丞相劉公沆赴舉，道過獨木鎮，有老人出曰：「知公赴舉，有一聯相贈。」

曰：「今年直跨窮驢去，異日當乘寶馬歸。」公曰：「何以知之？」叟曰：「公自是羅浮山玉源道君。」公愧謝，叟乃去。〔《青瑣集》〕

王仁裕嘗養一猿，名之曰野賓。久而放之，因作詩曰：「放爾丁寧複故林，舊來行處好追尋。月明巫峽堪憐靜，路隔巴山莫厭深。棲宿免勞青嶂夢，躋攀應愜白雲心。三秋果熟松梢健，任抱高枝徹曉吟。」後入蜀，過れ塚祠前漢水之陰，有群猿聯臂而下飲清流。有巨猿舍群而前，從者指之曰：「此野賓也。」呼之猶應，哀吟而去。又作一篇云：「れ塚祠邊漢水濱，山猿連臂下嶙峋。漸來仔細窺行客，認得依稀似野賓。月宿應勞羈旅夢，松棲那複稻粱身。數聲腸斷和雲叫，識得前年舊主人。」〔《脞說後集》〕

東坡南遷，有侍兒王朝雲請從行，坡佳之，作詩，有序曰：「世謂樂天有《鬻駱馬放楊枝》詞，佳其至老病不忍去也。然夢得詩云：『春盡絮飛留不得，隨風好去落誰家？』樂天亦曰：『病與樂天相伴住，春同樊素一時歸。』則樊素竟去也。餘有數妾，四五年相繼辭去。獨朝雲隨餘南遷。因讀樂天詩，戲作此贈之：『不學楊枝別樂天，且同通德伴伶玄。伯仁絡秀方同老，天女維摩總解禪。

經卷藥爐新活計，舞裙歌板舊因緣。丹成隨我三山去，不作巫山雲雨仙。』蓋紹聖元年十一月也。三年七月，朝雲卒，葬於西禪寺松林中，直大聖塔，和前詩曰：『苗而不秀豈其天，不使烏童與我玄。駐景恨無千歲藥，贈行唯有小乘禪。傷心一念償前債，彈指三聲斷後緣。歸臥竹根無遠近，夜燈勤禮塔中仙。』」〔《冷齋夜話》〕

杜甫贈高適詩云：「脫身簿尉中，始與捶楚辭。」韓退之《贈張功曹》詩云：「判司卑官不堪說，未免捶楚塵埃間。」杜牧《寄小侄阿宜》詩云：「參軍與簿尉，塵土驚皇皇。一語不中治，鞭捶身滿瘡。」以此明唐之參軍簿尉有過即受笞杖之刑，猶今之胥吏也。〔《遁齋閒覽》〕

俗云：「槐花黃，舉子忙。」謂槐之方花，乃進士赴舉之時，而唐詩人翁承贊詩云：「雨中妝點望中黃，勾引蟬聲送夕陽。憶得當年隨計吏，馬蹄終日為君忙。」乃知俗語亦有所自也。〔《遁齋閒覽》〕

●卷三十·故事門

章聖朝，春月多召兩府、兩制、三館，於後苑賞花釣魚賦詩。自趙元昊背叛，西陲用兵，廢缺甚久。嘉末，仁宗為修故事，群臣和禦制詩。是日微陰寒，韓魏公時為首相，和詩卒章云：「曾參二十年前會，今備台司得再陪。」時內侍都知任守忠，常以滑稽侍上，從容曰：「韓琦譏陛下。」仁宗愕然，問其故。守忠曰：「譏陛下游宴太頻。」仁宗為之笑。〔《閒居詩話》〕

唐制，禮部郎中掌省中文翰，謂之南宮舍人，百日內須知制誥。故王元之《贈宋給事詩》曰：「須知百日掌絲綸。」又謂員外郎廳為瑞錦窠。廳前有大石，諸州府送到廢印皆於石上碎之。又祥瑞圖亦掌於員外廳。令狐楚元和中任員外郎，有詩曰：「移石幾回敲廢印，開箱何處送新圖？」〔《春明退朝錄》〕

北都郡守有過馬廳。按唐韓渥詩云：「外使進鷹初得按，中官過馬不教嘶。」

注云：「上乘馬必令中官為馭以進，謂之過馬，既乘之然後蹀躞嘶鳴也。」唐時方鎮亦效之，乃有此名。〔同前〕

世傳潘閬、安鴻漸《八才子圖》，皆策蹇重戴。又王元之《贈崔遵度及第未脫白》詩云「且留重戴士風多」，則國初舉子猶重戴矣。〔《青箱雜記》〕

新進士放榜後，翌日排光範門候見宰相。雖雲排光範門，其實排建福門，集於四方館。昔有詩曰：「華陽觀裏鐘聲集，建福門前鼓動時。」即其日也。〔《南部新書》〕

張燕公《守歲詩》云：「竹爆好驚眠。」今人家祀畢始爆竹。〔《雜記》〕

宋次道嘗為《西都詩》，以野狐落對五鳳樓。野狐落，唐人名宮人所聚。

〔同前〕

曲江會先牒教坊請奏，上御紫雲樓觀焉。時或擬作樂，則為之移日。故曹松詩云：「追游若遇三清樂，行從應妨一日春。」旨下後，人置被袋，例以圖障、酒器、錢絹實其中，逢花則飲。故張籍詩云：「無人不借花間宿，到處常攜酒器行。」其被袋，狀元、錄事同點檢，缺一則罰金。曲江之宴，行市羅列，長安街至半空。公卿帥以其月選東床，車馬駢闐，莫可殫述。〔《摭言》〕

韓定辭，不知何許人，為鎮州王書記，聘燕帥劉仁恭，舍於賓館，令幕客馬鬱延接。馬有詩贈韓曰：「燧林芳草綿綿思，盡日相攜涉麗譙。別後{敖山}山上望，羨君時複見王喬。」鬱詩清麗，然意在試其學問。韓即席答之曰：「崇霞台上神仙客，學辨癡龍藝最多。盛德好將銀管述，麗詞堪與雪兒歌。」座內諸賓，靡不欽訝，稱為妙句，然亦疑其銀筆之僻也。他日鬱從容問韓以銀管、雪兒之事。韓曰：「昔梁元帝為湘東王時，好學著書，嘗記錄忠臣義士及文章之美者。

筆有三品，以金銀雕飾，或用斑竹為管。忠孝全者，以金管書之；德行精粹者，用銀管書之；文章贍麗者，以斑竹管書之。故湘東王之譽，振於江表。雪兒，李密之愛姬，能歌舞。每見賓僚文章有奇麗中意者，即付雪兒叶音律以歌之。」又問癡龍出何處。曰：「洛下有洞穴，曾有人誤墜於其中。因行數里，漸明曠，見有宮殿人物，凡九處。又有大羊，羊髯有珠，人取食之。不知何所，後出以問張華。華曰：『此地仙九館也。大羊名曰癡龍耳。』」定辭複問鬱：「{敖山}之山，當在何處？」鬱曰：「此隋郡之近事，何謙遜而下問？」由是兩相悅服，結交而去。〔《百斛明珠》〕

世傳王子敬帖有「黃柑三百顆」之語。此帖乃在劉季孫家，景文死，不知今在誰家矣！韋蘇州有言：「書後欲題三百顆，洞庭須待滿林霜。」蓋蘇州亦見此帖也。餘亦嘗有詩與景文云：「君家子敬十六字，氣壓鄴侯三萬簽。」劉季孫，景文之子也，慷慨奇士，博學能詩。僕薦之，得隰州以歿，哀哉！嘗有詩寄僕曰：「四海共知霜鬢滿，重陽能插菊花無？」死之日，家無一錢，但有書三萬軸、畫四百幅耳。

退之詩曰：「百年未滿不得死，且可勤買拋青春。」《國史補》云：「酒有郢之富水、烏程之若下，滎陽之土窟春、富平之石凍春、劍南之燒春。」杜子美詩亦云「聞道雲安麴米春，」裴作《傳奇》記裴航事亦有酒名松醪春。乃知唐人名酒多以春，則拋青春亦必酒名也。〔並同前〕

太祖問趙普：「男尊女卑，何故男跪而女不跪？」群臣無對者。惟王貽孫曰：「古者男女皆跪，至唐則天時始拜而不跪。」太祖曰：「何以為實？」貽孫曰：「古詩云：長跪問故夫。」遂得振學譽。〔《玉壺清話》〕

《雞鳴高樹顛》說題辭曰：雞為精陽，南方之象；《離》為火，精陽之象。

火陽精物炎上，故陽出雞鳴，以類感也。古詞云：「犬吠深巷中，雞鳴高樹顛。」

〔《樂府集》〕

《東飛百勞歌》，《詩》「七月鳴貝」，百勞，貝也。「東飛百勞西飛燕」，言其類不同而飛翔特異，無因以相逐。故其詩曰：「春已暮，花從風，空留可憐與誰同！」

《滄海雀》，《風土記》：六月東南長風，海魚化為黃雀。又《禮記》：雀入大水化為蛤。故荀昶《黃雀詩》云：「空城舊侶絕，滄海故交分。」

《蘭若生春陽》，感時而思君子也。若謂杜若，亦香草名。左思《三都賦》曰：其草則有杜若蘅菊、石蘭芷蕙。《棗下何纂纂》，潘安仁《笙賦》云：「輟《張女》之哀彈，流《廣陵》之清散。詠桃園之夭夭，歌棗下之纂纂。歌曰：棗下纂纂，朱實累累，宛其落矣，化為枯枝。」釋者謂之纂纂，棗花也。

《西園游》，曹子建《公宴詩》云：「清夜游西園，飛蓋相追隨。明月澄清影，列宿正參差。」並〔同前〕

京城街衢有金吾傳呼，以禁夜行。至貞觀，馬周上封事，每街隅懸鼓，夜擊鼓以止其行，以備竊盜，時人遂呼為冬冬鼓。有道人裴然雅有篇詠，善書畫，好酒，嘗戲為詞：「遮莫冬冬鼓，須傾滿滿杯。金吾若相問，報道玉山頹。」

〔《古今詩話》〕

青州隆興寺殿前廡下西邊有木台，台上以架懸二小鼓。相傳寺乃孟嘗君故宅，鼓乃集賓客食鼓。考究不然。而鼓南壁上有詩一絕云：「千載遺蹤號鼓樓，不知誰是雍門周？區區此飯徒為爾，唯有鳴雞客可酬。」不題姓名，亦不知何謂。

唐開元天寶間，承平日久，世尚輕微，多愛三花飾馬。郭若虛家藏《貴戚閱馬圖》中有三花馬，蘇大參家有韓幹畫三花御馬，晏元獻家藏一畫《虢國出行圖》，亦有三花馬。三花者剪鬃為三瓣。白樂天詩云「舞衣裁四葉，馬鬣剪三花」是也。

淮南蜀岡者，維揚之地也。或曰勢連蜀土，或以產茶味如蜀茶云。自蜀岡之南有竹西亭，修竹疏翠，後即禪智寺也。竹西取杜牧之詩「斜陽竹西路，歌吹是揚州」。自蜀岡以南，景氣頓異，北風至此遂絕。

鄴中銅駝鄉，魏武帝立銅駝、石犬各二，古詩云：「石犬不可吠，銅駝徒爾為！」

吳宮有香水溪，俗云西施浴處，人呼為脂粉塘，吳王宮人濯妝於此溪。上源至今猶香。古詩云：「安得香水泉，濯郎襟上塵？」

蘭溪自黃州麻城出，東南流入大江，有水極清冷，杜牧之詩云「蘭溪春盡碧泱泱」是也。

磁湖鎮道士磯即西塞山也。薛能詩有「西塞長雲盡，南湖片月斜」，正謂此處。南湖，臧質敗走南湖，以荷自蔽，即此地也。

彈棋，今人罕為之。有譜一卷，蓋唐賢所為。其局方二尺，中心高如覆盂，其顛為小壺，四角微起。李商隱詩云：「玉作彈棋局，中心最不平。」謂其中高也。樂天詩云：「彈棋局上事，最妙是長斜。」謂抹角長斜，一發過半局，今譜中具有此法。柳子厚《敘》用二十四棋者，即此謂也。

神龍以來，杏園燕後，皆於慈恩寺塔下題名。他時有將相則朱書之。及第後知聞或遇未及第時題名字添前字，故詩曰：「曾題名處添前字，送出城人乞舊詩。」

湘潭縣唐興寺有劉夢得撰《儼禪師碑》，孟賓于、鄭谷詩「湘水似伊水，湘人如故人」之句，乃此寺前江流也。

鵜，水鳥也，其膏可以塗刀劍，令不鏽。《爾雅》注云，膏玉瑩劍。《續英華詩》云「馬銜苜蓿葉，劍瑩鵜膏」是也。

《周禮》四時變火，春取榆柳之火，夏取棗杏之火。唐時惟春取榆柳之火以賜近臣戚里之家。故韓有曰「日暮漢宮傳蠟燭，青煙散入五侯家」之句。

章聖嘗宴群臣於太清樓，忽問：「市店酒有佳者否？」中貴人對唯南仁和酒佳。亟令沽賜群臣。又問近臣曰：「唐時酒每升價幾何？」無有對者。唯丁晉公奏曰：「唐時酒每升三十錢。」章聖曰：「何以知之？」晉公曰：「臣嘗記做甫詩曰：『速來相就飲一斗，恰有三百青銅錢。』」章聖大喜曰：「杜甫詩自可為一代之史。」

禮部貢院試進士，設香案於階前，試官與舉人對拜，此唐故事也。列坐設位，供帳亦盛，乃具茶湯。至於試學究，則撤去簾幕，亦無茶湯，渴則飲硯水，皆黔其吻。非固困之，蓋防氈幕中藏文字、供應人傳經義爾，故事為之防。歐陽文忠公詩云：「焚香答進士，撤幕待經生。」並〔同前〕

●卷三十·詩病門

王靖學蘇子美作壯語曰：「欲往海上吞鯨鯢。」又近有士人好為怪語，詩云：「比劉和尚小，師畢達猶卑。」劉貢父曰：「此乃番僧名號也。」又盧延遜《吊陳亡將降》云：「自是岡砂發，非干炮石傷。牒多身上字，碗大背邊瘡。」此乃打脊詩也。如「金同丁」、銀花合」之類皆語忌爾，作詩宜以為戒。〔《詩史》〕

詩有語病，當避之。劉子儀嘗贈人云：「惠和官尚小，師達祿須幹。」全用故事，取孟子所謂「柳下惠不卑小官」，仲尼曰「師也達」，「子張學干祿」。

或有寫此二句，減去「官」字示人曰：「是番僧達祿須幹。」見者大笑。此偶自諧合，無如輕薄子，非刀筆過也。〔《古今詩話》〕

蔡居厚《詩史》不言劉子儀而謂劉貢父以為番僧名。《論語》只有「師也過」，「達」恐是「過」字。章孝標登第後寄淮南李紳相詩曰：「及第全勝十考官，金湯鍍了出長安。馬頭漸入揚州路，為報時人洗眼看。」李答曰：「假金方用真金鍍，若是真金不鍍金。十載長安得一第，何須空腹用高心！」

聖俞嘗云：詩句義理雖通，語涉淺俗而可笑者，亦其病也。如有贈漁父一聯云：「眼前不見市朝事，耳畔唯聞風雨聲。」說者云病肝腎風。如「盡日覓不得，有時還自來」，本謂詩之好句難得耳。說者云，此是人家失貓兒詩，人以為笑。

〔《歐公詩話》〕

進士黃可字不可，深於雅道。詩句中多好用驢字，如《獻高侍郎》云「天上傳將五馬賦，門前迎得跨驢賓」之類。

「暱暱兒女語，恩怨相爾汝。劃然變軒昂，勇士赴敵場。」此退之《聽穎師琴》詩。歐陽文忠嘗問僕，琴詩何者最佳，餘以此答之。公言此詩最奇麗，然自是聽琵琶詩，非琴詩。餘退而作《聽杭僧惟賢琴詩》云：「大弦春溫和且平，小弦廉折亮以清。平生不識宮與角，但聽牛鳴盎中雉登木，門前剝琢誰叩門，山僧未閒君勿嗔。歸家且覓千斛水，淨洗從前箏笛耳。」詩成欲寄公而薨，至今以為恨。〔《紀詩》〕

邯鄲公《周陵詩》曰：「才及春高鼎祚移。」舒王云：「春高鼎祚不成詩語。」

〔《雜志》〕

詩人貪求好句而理有不通，亦語病也。如「袖中諫草朝天去，頭上宮花侍宴歸」，誠為佳句矣。但進諫必以章疏，無用稿之理。唐人有云：「姑蘇台下寒山寺，半夜鐘聲到客船。」說者亦云：「句則佳矣，其如三更不是撞鐘時？」如賈島哭僧云：「寫留行道影，焚卻坐禪身。」時謂之燒殺活和尚，此尤可笑。若「步隨青山影，坐學白塔骨」，又「獨行潭裏影，數息樹邊身」，皆是島詩，何精粗頓異！〔《歐陽詩話》〕

西頭供奉官錢昭度曾詠《方池詩》云：「東道主人心匠巧，鑿開方石貯漣漪。

夜深卻被寒星映，恰似仙翁一局棋。」有輕薄子見而笑曰：「此正謂『一局黑全輸』也。」〔《遁齋閒覽》〕

●卷三十一·詩累門

隋煬帝善屬文，不欲人出其右。薛道衡由是得罪，後因事誅之，曰：「更能作『空梁燕落泥』否？」嘗為《燕歌行》，文士皆和之，著作郎王胄獨不和焉，每銜之。終坐此見害，而誦其警句曰：「『庭草無人隨意綠』，複能作此耶？」

〔《小說舊聞》〕

劉禹錫自屯田員外郎左遷鼎州司馬。凡十年，始召還。方春贈看花者云：「紫陌紅塵拂面來，無人不道看花回。玄都觀裏桃千樹，盡是劉郎去後栽。」不日傳於都下。好事白執政，誣其怨憤。他日，見時宰，與坐，慰勞久之。既而曰：「近日新詩，未免為累。」不數月，遷連州刺史。其自敘云：「貞元二十一年春，餘為屯田員外郎，時玄都觀未有花。是歲牧州，至荊南，又貶鼎州司馬。居外十年，召至京師。人言有道士手植仙桃，滿觀盛開，遂有前篇，以識一時之事。既出牧十四年，始為主客郎中，重游是觀，再書二十八字以俟後游，時大和二年三月也。」「百畝庭中半是苔，桃花淨盡菜花開。種桃道士歸何處，前度劉郎去又來！」〔《古今詩話》〕

唐左司郎中喬知之有婢名窈娘，藝絕當時。武延嗣聞之，欲一見，既見，即留之，無複還。知之痛憤，因為詩，賂閽者以達窈娘，窈娘系於裙帶，赴井而死。

延嗣見詩，使酷吏誣知之，破其家。詩曰：「石家金穀重新聲，明珠百顆買娉婷。

昔日可憐君自許，此時歌舞得人憎。」窈娘答曰：「公家閨閣不曾關，好將歌舞借人看。富貴英雄非分理，驕奢勢力橫相干。別公此去終不忍，徒勞掩袂傷紅粉。

百年離恨在高樓，一代紅顏為君盡。」載初元年三月也。四月，下獄死。〔同前〕

宣宗好文，嘗賦詩有金步搖，未能對，令溫岐卿即廷筠也續之，岐卿以玉跳脫應之。宣宗令以甲科處之，為令狐所沮，除方城尉。曾問其事於岐，岐曰：「出《南華真經》，非僻書也，冀相公燮理之暇，時宜覽古。」怒甚。後岐有詩曰「悔讀《南華》第二篇」之句，蓋為是也。〔《南部新書》〕

《北夢瑣言》載廷筠事甚詳，此獨載玉跳脫事。又《瑣言》以「跳」為「條」，與此不同。《南華真經》無玉跳脫事，不知當時何所據也。

劉希夷詩曰：「年年歲歲花相似，歲歲年年人不同。」其舅宋之問苦愛此兩句，知其未傳之人，懇乞，許而不與，之問怒，以土袋壓殺之。宋不得其死，亦其報也。並〔同前〕

薛令之，閩之長溪人，嘗為右庶子。時開元東宮官僚清冷，令之作詩題於壁曰：「朝日上團團，照見先生盤。盤中何所有，苜蓿長闌幹。飯澀匙難綰，羹稀箸易寬。無以謀朝夕，何由保歲寒！」明皇行東宮見之，題於其傍曰：「啄木觜距長，鳳凰毛羽短。若嫌松桂寒，任逐桑榆暖。」遂謝病歸。〔《古今詩話》〕

南唐徐融《夜宿金山詩》云：「維舟分蟻照，江市聚蛙聲。」烈祖性嚴忌，宋齊丘譖之，以竹籠沉於京口。

開元間，禁中初重木芍藥，植於興慶池東沉香亭。會花盛開，明皇乘照夜駒，妃子步輦從之。詔選梨園弟子中尤者得樂十六色。李龜年以歌擅一時之名，手檀捧板，押眾樂前，將歌，明皇曰：「賞名花，對妃子，焉用舊詞？」遽命李龜年持金花箋賜李白，立進《清平調詞》三章。白承詔，尚苦宿醒，遂賦詞，其一曰：「雲想衣裳花想容，清風拂檻露華。若非群玉山頭見，定向瑤台月下逢。」其二曰：「一枝紅艷露凝香，雲雨巫山枉斷腸。借問漢宮誰第一，可憐飛燕倚新妝。」

其三曰：「名花傾國兩相歡，常得君王帶笑看。解釋春風無限恨，沉香亭北倚欄幹。」龜年遂以調進，令梨園弟子歌之。太真妃持七寶杯，酌西梁州葡萄酒，笑領歌意。明皇因調玉笛倚曲，遲其聲以媚太真妃。自是，顧白尤異於諸學士。然高力士終以脫靴為恥。異日，太真妃重吟前詞，力士曰：「始謂太真妃怨白入骨髓，翻拳拳如是耶？」太真妃因驚曰：「何翰林學士能辱人如此？」力士曰：「以妃子比飛燕，賤之甚矣。」太真妃頗深然之。明皇欲三命白宮，卒為宮中所沮而止。

孟浩然游京師，張九齡、王維雅稱道之。維因邀入內省，俄而明皇至，浩然匿床下，維以實對。帝喜曰：「聞其名久矣，而未之見也，何懼而匿！」詔出，問所為詩。浩然自誦云：「不才明主棄。」明皇曰：「卿自不求仕，非朕棄卿也，奈何誣我！」因放還。並〔同前〕

孟浩然曾謁華山李相不遇，因留一絕而去曰：「老夫三日門前立，朱箔銀屏晝不開。詩卷卻拋書袋內，譬如閒看華山來！」一日，明皇召李對，說及浩然事，對曰：「見在臣私第。」急召，俾口進佳句，孟誦：「北闕休上書，南山歸舊廬。

不才明主棄，多病故人疏。」明皇不悅曰：「未嘗見浩然進書朝廷退黜，何不云『氣蒸雲夢澤，波動岳陽城』？」由此不遇。與前所言及《摭言》稍異。又《北夢瑣言》載玄宗謂浩然何不道「氣蒸雲夢澤，波動岳陽城」，由是不遇，終於布衣。

襄陽詩人孟浩然，開元中頗為王右丞所知。有「微雲淡河漢，疏雨滴梧桐」

之句，右丞擊節賞之。維侍金鑾殿，一日召之，商較古今風雅。忽遇明皇幸維所。

浩然錯愕伏床下，維不敢隱，奏聞。明皇欣然曰：「素聞其人。」因得召見。」

卿將何詩來否？」浩然曰：「偶不將來。」奉詔念詩，曰：「北闕休上書，南山歸舊閭。不才明主棄，多病故人疏。」明皇憮然曰：「朕未曾棄人，自是卿不求進，奈何有此作？」因命歸終南山。〔《摭言》〕

唐宣宗索趙嘏詩，其卷首有《題秦》詩云：「徒知六國隨斤斧，莫有群儒定是非。」宣宗不悅。〔《北夢瑣言》〕

●卷三十一·正訛門

宋謝詩云「芳洲採杜若。貞觀中，醫局求杜若，度支郎乃下坊州令貢。州司判報云：「本州不出杜若，應由謝詩誤也。」太宗聞之大笑，判司改雍州司法，度支郎免官。〔《小說舊聞》〕

張安道云：「江鄰幾言『孟郊死葬北邙山』非退之詩也。『賀家湖上天花寺，一一僧窗向水開。不用閉門防俗客，愛閒能有幾人來。』此吳文靖詩也。」〔《詩史》〕

《灩歌》，《水經》云，白帝山城門西，江有孤石，冬出二十餘丈，夏即沒。去郡二十里，有瞿塘湍。言灩石與城郭門外石潛通。蜀人往燒火伏時，則灩邊沸。王浚平吳，猶作預石，今訛曰灩。瞿塘湍水急，諺曰：「灩大如馬，瞿塘不可下。」〔《古今詩話》〕

老杜有《社日》兩篇，其一曰：「尚想東方朔，詼諧割肉歸。」然而《漢書》所載事乃伏日。〔《王直方詩話》〕

山谷云：老杜：「長短。白木柄，我生托此以為命。黃獨無苗山雪盛，短衣數挽不掩脛。」往時儒者不解黃獨義，改為黃精，學者承之。以余考之，蓋黃獨是也。《本草》諸魁注：黃獨，肉白黃色，漢人蒸食之。江東謂之土芋。餘求之江西，江西謂之土卵，蒸煮食之，類芋魁也。

老杜家諱閒，而詩中有雲「翩翩戲蝶閒過幔」，或云恐傳者謬。又有《宴王使君宅》詩云：「泛愛憐霜鬢，留歡卜夜閒。」餘以為當以閒為正，臨文恐自不以為避也。

老杜《送賈閣老出守汝州》云「雲山紫邏深」。世之注云：邏，塞也，取巡邏之義。而餘觀《九域圖》，乃云汝州有紫邏山。

京師人呼大夫為大斧，呼承制為承池，蓋語訛也。有人戲為句云：「大夫何嘗斧，承制豈當池。」或云不當池。

舊以王維有詩名，而好取人章句，如「行到水窮處，坐看雲起時」，乃《英華集》詩也。「漠漠水田飛白鷺，陰陰夏木囀黃鸝」，乃李嘉詩也。餘以為有摩詰之才則不可，然是剽竊之雄耳。

劉貢父作《詩話》稱：「杜甫云『功曹非複漢蕭何』。按光武謂鄧禹何以不掾功曹，謂曹參嘗為功曹，云ガ侯非也。」雍丘江子載云：「《高祖紀》：『何為主吏。』孟康曰：『主吏，功曹也。』貢父之言過矣。」

貢父又云：「白樂天詩云『請錢不早朝』，請作平聲，唐人語也。」江子載亦云：「顏師古注《漢書》，請或音才性反，或不音，唐或以請作平聲，誤矣。」

舒王集中有《落星寺》詩，其末云：「勝概惟詩可收拾，不才羞作等閒來。」

落星寺在彭蠡湖中。劉咸臨嘗親見寺僧言，幼時目睹閩中章傳道作此詩，其前六句皆同，其末云：「勝概詩人盡收拾，可憐蘇石不曾來。」蘇石謂子美並曼卿也。

後人愛其詩者改末句作舒王詩傳之，遂使一篇之意不完，其體與舒王所作詩語不同也。並〔同前〕

《莊子》曰「野馬也，塵埃也」，乃是兩物，古人謂野馬塵埃。吳融賦曰「動梁間之野馬」，韓渥詩云「窗裏日光飛野馬」，恐不然。野馬乃田野間游氣，遠望如群馬，又如水浪。《佛書》謂如熱時野馬陽焰，即此物也。〔《古今詩話》〕

章聖朝試《天德清明賦》，有閩士破題云：「天道如何，仰之彌高讀作歌。」

會考試者亦閩人，遂中選。又荊南士人吟《雪詩》，用先字韻，其末句云「十二峰前旋旋添添作天」。

守郡謂之建麾，蓋用顏延年「一麾乃出守」之句，不知其誤也。延年謂一麾之麾如「武王右秉白旄以麾」之麾耳。延年贈始平詩云：「屢薦不入官，一麾乃出守。」謂山濤薦咸為吏部郎，三上而武帝不用，其後一擠遂出始平，故有此句。

延年被擯，以此自托爾。後杜牧之為《登樂游原》詩云：「擬把一麾江海去，樂游原上望昭陵。」遂為故事。

今人不用廝字，唐人作斯音，五代時作入聲。陶谷詩云「尖簷帽子卑凡廝」

是也。樂天又云：「金屑琵琶槽，雪擺胡騰衫。」琵琶胡語與今人同。

少陵詩云「皂雕寒始急」，白公歌云「千呼萬喚始出來」，皆以為語病，其實不然。事之終始則音上聲，有所宿留則音去聲，二公詩非語病也。

宋景文言，大孤山以孤獨為字，有廟在江ヂ乃為婦人形。陳簡夫留詩曰：「山稱孤獨字，廟塑女郎形。過客須知誤，行人尚乞靈。」時稱佳句。

羊，太山人。嘗游阮郎亭，崖下有篆字詩刻石，世傳漢阮肇所書，驗之，乃李陽冰為緒云令時游此亭題耳。詩云：「阮客家何在，仙雲洞口橫。人間不到處，今日此中行。」

杜少陵詩云：「家家養烏鬼，頓頓食黃魚。」說者謂夔峽間有鬼戶，乃夷人也，不聞有烏鬼。蓋蜀人臨水居者皆養鸕鶿，繩系其頸使捕魚，得魚則倒持出之。

至今如此。

詩家用也字，本皆音夜。杜詩云「清袍也自公」，元稹云「也向慈恩寺里游」，今人讀為如字，非也。張端為河南司錄，府當祭社，買豬呈尹，豬走入端家，即取殺之。吏以白尹，尹召端問。端對：「按《律》云：豬夜入人家，主人登時殺之勿論。」尹大笑，令別市豬。〔並同前〕

歐陽公記陶谷詩末厥兵，不曉其意。餘謂今人呼禿尾犬為厥尾，衣之短者亦呼為厥，然則此兵正謂其末賤耳。今人不以末厥相連言之，其義則是也；不然，則不可對卑凡廝。〔《貢父詩話》〕

世人語虛偽者為何樓，似泛濫之名。其實不然。國初，京師有何家樓，其下所賣物皆污濫者，故人以此目之，樓已廢，語尚在也。俳優人言河市樂人，說者謂石駙馬在南都，其家樂甚盛，詆誚南河市中樂人，故得此名。其不然。唐元和時《燕吳行紀》已有河市字，大抵不隸名軍籍而在河市者，散樂名也。又人謂事之陳久者為贊，本五代時有馬贊者，為使府幕官，其人魯戇，有所聞見，他人已熟而己方為新奇而道之。時人見有言事之陳者皆號贊云。

薛簡肅公尹開封，以嚴為治，謂之薛出油。其後牧成都，歲豐，人樂其俗，與之游，作《春游好》十首，自號薛春游，欲換前稱也。並〔同前〕

李文正進《永昌陵挽辭》云：「奠玉五回朝上帝，御樓三度納降王。」當時群臣皆進，惟文正詞最為首出，所謂三降王者，廣南劉金長，西蜀孟昶、江南李煜也。五朝上帝則誤矣。建隆盡四年，明年初郊，改乾德，至六年再郊，改元開寶，五年又郊，而不改元。九年已平江南，四月大雩，告謝於西京，蓋執玉祀天者實四也。李公當時人，必不繆，傳者誤為五耳。〔《歐公詩話》〕

古詩云：「被中有短書，欲寄雙飛燕。」以燕春來秋去，自可寄書，故寓言爾。今人馴養家鴿，攜在外數千里，輒能還家。蜀人以事至京師者，以鴿寄書，不旬日而達，賈人舶船浮海，亦以鴿寄書，皆非虛言也。史以陸機使黃耳寄書，此殆不然。自洛至吳，更歷江淮，犬何能濟？必從舟楫而渡，犬又豈能喻意於涉人？或者謂陸機有奴名黃耳，因此為狗也。〔《貢父詩話》〕

淮南張人必知舉，進士試《天雞弄和風》，人必但以《文選》中詩句為題，未嘗詳究也。有進士白試官云：「《爾雅》：［A169］，天雞。［A157］，天雞。天雞有二，未知孰是？」人必大驚，不能對。亟取《爾雅》，檢《釋蟲》有「［A169］，天雞。」小蟲，黑身赤頭，一名莎雞，一名樗雞。《釋鳥》有「［A157］，天雞」。

赤羽。《逸周書》曰：文［A157］若彩雞。成王時，蜀人獻之。江東士人深於學問，有如此者。〔《談苑》〕

李白《戲杜甫》云：「借問別來太瘦生，只為從前作詩苦。」太瘦生，唐人語也。至今猶以「生」為語助，所謂「可憐生」、「作麼生」、「何似生」之類是也。陶穀有詩云：「尖簷帽子卑凡廝，短幼靴兒末厥生」，亦當時語也。餘天聖景間已聞此語，時陶公卒未久，人皆莫曉其義。王元叔博學多聞，見稱於世，最為多識前言，亦云不知為何語也。第記之，必有知之者。〔《歐陽詩話》貢父謂末厥兵，今謂末厥生，姑存之。》〕

延州五城，說者以謂舊有東西二城，夾河對立。高方典郡，始展東西北三城。

予讀杜詩云：「五城何迢迢，迢迢隔河水。」「延州秦北門。山川猶可恃。」乃知天寶間已有五城也。〔《筆談》〕

茶芽，古謂之雀舌、麥顆，取其至嫩也。餘謂茶之美者，其質素良，而所植之土又美，則新芽一發，便長寸餘，其細如針。惟芽長為上品，以其質干土力皆有餘也。如雀舌、麥顆極下材耳。乃北人不識，誤為品題。予山居有茶ㄓ，為《茶ㄓ詩》曰：「誰把嫩香名雀舌，定知北客未曾嘗。不知靈草天然異，一夜風吹一寸長。」〔同前〕

司馬君實嘗論九旗之名，旗與相近，緩急何以區別。《小雅庭燎》「夜向辰」，「言觀其」。《左傳》「龍尾伏辰」，「取虢之」，然則此當為芹音耳。關中人言清濁之清則不改，言丹青之青為萋，又以中為蒸，蟲為塵，不知本是芹，亦關中人語轉丹青之青為萋也。五方之人語言若是者多。閩人以高為歌，荊楚以南為難，荊為斤。文士作歌詩亦多不悟也。向丞相敏中知長安，不敢賣蒸餅，雲觸諱，蓋關中人以中為蒸也。〔《貢父詩話》〕

●卷三十二·道僧門

道士沈廷瑞，彬之子也。性坦率，一日，直造縣宰之坐；宰方治訟而廷瑞至。

宰戲之曰：「沈道士何時成道？」廷瑞應聲曰：「何須問我道成時，紫府清都自有期。手握藥苗人不識，體含仙骨俗爭知！」宰慚。〔《江南野錄》〕

吳崇岳，泉州人也。為龍興觀道士，闢穀多年。常登其宮松梢禮拜，據松枝可六七十尺。福建漕使周謂因請隨行，抵於德化縣。縣治之東有古松一株，高八九十尺，上有鶴巢，乃命崇岳登之。宛若猿，容易直上，出鶴巢之外，端身飛步，手無攀援，就纖枝拜如平地。其松枝柔軟，隨步低昂，略無損處。周謂乃為詩贈云：「楮為冠子布為裳，吞得丹霞壽最長。混俗性靈常樂道，出塵風格早休糧。《枕中經》妙誰傳與，《肘後方》新自寫將。百尺松梢幾飛步，鶴棲枝上禮虛皇。」太平興國中詔入。〔《郡閣雅談》〕

楚郎中失其名，宦游江東，泊金陵岸下。子弟輩游茅山，見一老僧住一小庵，謂諸子曰：「何所至此？」告以「因游賞林泉而來，日晚欲丐宿，可乎？」僧曰：「舍陋不可相容。此二三里有寺可宿。」因指諸子令往，抵寺，已暮矣。寺僧問誰指來，諸子曰：「山下老僧。」寺僧曰：「聞此有老僧甚久，未之見也。」凌晨往，則庵中已無人，惟松上有詩云：「數株松檜食不盡，一沼芰荷衣有餘。剛被旁人相問訊，老僧今日又遷居。」〔《遮遺》〕

僧無夢嘗在府畿村落中求化，手持大木牌，題詩二絕曰：「心為車兮身為軾，車動軾隨何意息。交梨火棗是誰無，自是不為荊與棘。」「身為客兮心為主，主人和平客安堵。若還客主不康寧，精神必定隨君去。」〔《翰府名談》〕

景德中，日本僧照寂入貢，三司使丁晉公甚悅之。晉為言姑蘇山水奇秀，照寂心愛而留，因止於吳門寺。其徒不願從者遣數人歸本國。後以黑金水瓶寄晉公，並詩曰：「提攜三五載，日用不曾離。曉井斟殘月，春爐釋夜澌。ǘ銀難免侈，萊石易成虧。此器堅還實，寄公應可知。」〔《談苑》〕

僧護國，江南人也。攻詞翰，《題醴陵玉仙觀》云：「白雲至今凝不散，星壇松殿幾千秋，往往笙歌生夜半。瀑布西行遇石橋，黃精採根還採苗。路逢一人擎一碗，茶花夜來風吹滿。又言家住在東坡，白大相逢邀我過。南山石上有棋局，曾使樵人爛斧柯。」此篇絕佳，詩僧中不可得也。

大歷末，禪僧玄覽住荊州陟岵寺，道高風韻，人不可親。章ロ嘗畫松於齋壁，符載贊之，衛象詠之，亦一時四絕，覽悉加堊焉。人問其故，曰：「無事疥吾壁也。」僧那即其甥，發瓦探っ，壞牆薰鼠，覽未嘗責，弟子議論而布衣一食，亦不稱之。或怪問之。乃題詩於竹曰：「大海從魚躍，長空任鳥飛。」〔《古今詩話》〕

沙門貫休，鍾陵人，精於筆札。荊州成中令問其筆札法，休曰：「此事須登壇可授，安可草草而言？」成令銜之，乃遞於黔中。因為《病鶴詩》見意曰：「見說氣清邪不入，不知爾病自何來！」〔同前〕

唐昭宗以錢武肅平董昌功拜鎮東軍節度使，自稱吳越國王。貫休投詩曰：「貴逼身來不自由，幾年勤苦蹈林丘。滿堂花醉三千客，一劍霜寒十四州。萊子衣裳宮錦窄，謝公篇詠綺霞羞。他年名上凌煙閣，豈羨當時萬戶侯！」武肅愛其詩，遣諭令改為四十州，乃可相見。貫休性褊，答曰：「州亦難添，詩亦難改。

閒雲孤鶴，何天不可飛？」遂入蜀，以詩投孟知祥，詩云：「一瓶一缽垂垂老，萬水千山得得來。」因號為得得和尚。〔《古今詩話》〕

溫州雁蕩山，自古圖史不載。按西域書云：「諾矩羅居震旦東南大海際雁蕩山芙蓉龍湫。」唐貫休作贊云：「雁蕩經行雲漠漠，龍湫宴坐雨。」此山南山有芙蓉峰，下有芙蓉驛，前瞰大海。山頂有大池，相傳以為雁蕩；有二潭，以為龍湫；又有經行台宴坐峰，皆以貫休詩得名也。〔《夢溪筆談》〕

唐大興善寺東廊之南，有僧不出院，轉《法華經》三萬七千部，夜常有貉子來聽。長慶初，庭前有牡丹一朵合歡。僧幽之詩曰：「三萬《蓮經》三十春，平生不踏院門塵。」

杜牧之弱冠登第，再中制科。因與二三同年城南游覽，至丈六寺，有禪僧擁褐坐，與之語，可佳，問杜姓名，具以對。又曰：「修何業？」旁人以累捷誇之。

笑曰：「皆不知也。」牧之嘆訝久之。作詩云：「家住城南杜曲旁，兩枝仙桂一時芳。老僧都未知名姓，始覺空門氣味長。」〔《本事詩》〕

蜀僧遠國《傷蜀詩》曰：「樂極悲來數有涯，歌聲才歇便興嗟。牽羊廢主尋傾國，逐鹿奸臣盡喪家。丹禁夜涼空鎖月，後庭春老謾開花。兩朝基業都成夢，林木蒼蒼噪暮鴉。」〔《鑒戒錄》卷五〕

南方浮屠能詩者多矣，往往多不顯其名。福州有一僧作詩百餘篇，其中佳句有云：「虹收千嶂雨，潮展半江天。」又有詩云：「詩因試客分題僻，棋為饒人下子低。」不減於古人也。〔《古今詩話》〕

閩僧懷浚有詩二絕云：「家在閩山東複東，其中歲歲有花紅。而今再到花紅處，花在舊時紅處紅。」「家在閩山西複西，其中歲歲有鶯啼。而今再到鶯啼處，鶯在舊時啼處啼。」人多誦之。〔《北夢瑣言》〕

大歷中，澤潞間有僧號普滿，或歌或笑，言事多驗。建中初，潞州佛寺題詩一首而去，詩曰：「此水連涇水，雙珠血滿川。青牛將赤虎，方號太平年。」此水，Г字；涇水，自涇川兵亂；雙珠，滔Г也；青牛，興元二年乙丑；赤虎，是歲改元，元年丙寅，是年賊平。〔《太平廣記》卷一百四十〕

煉文惠赴端州，艤舟廬陵。有胡僧叩舷謂公曰：「虎目鳳鼻猿身，平地不能為也。當有攀附然後有所食，位極卿相。」僧為詩一絕曰：「虎目猿身形最貴，須因攀附即升高。知公今向端溪去，助子清風泛怒濤。」公後登庸，乃呂申公所薦引。〔《青瑣集》〕

廬山佛手岩在絕頂，李氏有國日，行因禪師居焉。李氏詔居棲賢寺。未幾，一夕大雪，逃居舊隱。嘗煮茶延僧，起托岩扉立化。餘作偈曰：「前朝詔住棲賢寺，雪夜逃居岩石間。想見煮茶延客處，直緣生死不相關。」

東吳僧道潛，經臨平作詩云：「風蒲獵獵弄輕柔，欲立蜻蜓不自由。五月臨平山下路，藕花無數滿汀洲。」東坡見之大稱賞。及坡守徐，潛訪之，館於逍遙堂。士大夫欲識之。坡饌客罷，俱而來。坡遣一妓乞詩，詩曰：「寄語巫山窈窕娘，好將魂夢惱襄王。禪心已作沾泥絮，不逐春風上下狂。」一座大驚。然性偏，憎凡子，作詩云：「去歲春風上苑行，爛窺紅紫厭平生。如今眼底無姚魏，浪蕊浮花懶問名。」士論少之。其作詩追法淵明，有逼真處。如曰「數聲柔櫓滄浪外，何處江村人夜歸」是也。〔《冷齋夜話》〕

西湖僧清順，怡然清苦，賦《十竹詩》：「城中寸土如寸金，幽軒種竹只十個。春風慎勿長兒孫，穿我階前綠苔破。」《林下詩》云：「久服林下游，頗識林下趣。從渠綠陰繁，不礙清風度。閒來石上眠，落葉不知數。山鳥忽飛來，啼破幽寂處。」荊公愛之。

陳瑩中謫合浦，以書抵餘，為負《華嚴經》入嶺，有偈曰：「大士游方興盡回，家山風月絕纖埃。杖頭多少閒田地，挑取《華嚴》入嶺來。」餘和之曰：「因法相逢一笑開，俯看人世過飛埃。湘南嶺內休分別，圓寂光中共往來。」聞嶺外大雪，作二偈寄之曰：「傳聞嶺外雪，壓倒千年樹。老兒拊手笑，有眼未曾睹。故應潤物材，一洗瘴江霧。寄語牧牛人，莫教頭角露。」又曰：「偏界不曾藏，處處光皎皎。開眼失蹤由，都緣太分曉。園外忽生春，萬瓦粲一笑。遙知忍凍人，未悟安心了。」靜禪師渡溪為漲流所陷，童子掖至岸，坐沙石間，垂頭如雨鶴。忽指溪作詩曰：「春天一夜雨滂沱，添得溪流意氣多。剛把山僧推倒卻，不知到海複如何？」後無疾而化。

餘夜夢一道士，一奴負酒瓢隨之。道士邀余坐茗坊，奴竊飲，瓢無有，乃笑。

道士詬欲杖之。顧奴曰：「汝從覺範求詩。」曰：「難藏為香釁，易滿坐遍小。

開口所有竭，饞奴法當笑。」句句皆譏其褊，可怪也。

璉禪師工詩，舒王以其詩示歐公，公曰：「此道人肝髒饅頭，是中無一點菜氣。」仁廟留住淨因禪院，作偈進乞還山林，曰：「千簇雲山萬壑流，閒身歸老此峰頭。殷勤願祝如天壽，一炷清香滿石樓。」又曰：「堯仁況是如天闊，乞與孤雲自在飛。」

桂林僧景淳工詩，福老衲為餘言，淳意苦而深，世不可遽解。如曰：「夜色中旬後，虛堂坐幾更。隔溪猿乍叫，當檻月初生。」又曰：「後夜客來稀，幽齋獨掩扉。月中無事立，草際一螢飛。」餘時年方十六七，心不然之。

筠溪快山有虎，有牧童為虎逐，牛捍護之，竟死。石門老衲文公為餘言之，為作詩以諷含齒被發而不義者。然餘徒能諷之，其能已之哉！頌曰：「快山山淺亦有虎，時時妥尾過行路。一豎地坐牧兩牯，以捶捶地不知顧。虎搏豎如鷹搦兔，兩牛來奔虎棄去。因往痾癢挨老樹，牯則喘視同守護。虎竟不得此牧豎。豎雖不活牯無負。一村囂傳共鳴鼓，而虎已逃不知處。嗟乎異哉兩大武，高誼可與貫高伍。今走仁義名好古，臨事真情乃愧汝。此事可信文公語，為君落筆驚風雨。」

並〔同前〕

●卷三十三·詩讖門上

太祖採聽至明遠，邊事纖悉必知。有間者西蜀還，問劍外有何事，間者曰：「但聞成都滿城誦朱山長《苦熱詩》曰：『煩暑鬱蒸無所避，涼風清冷幾時來？』」

曰：「此蜀人思我來取也。」〔《古今詩話》〕

偽蜀每歲除日，諸宮門各給桃符，書元亨利貞四字。時昶子善書札，取本宮策勛府書云：「天垂餘慶，地接長春。」乾德中伐蜀，明年蜀降。二月，以兵部侍郎呂餘慶知軍府事，以策勛府為治所。太祖聖節號長春，此天垂地接之兆也。

〔《茅亭客話》〕

辛夤遜仕偽蜀孟昶為學士。王師將致討之前，歲除，昶令學士作詩兩句寫桃符上。夤遜題曰：「新年納餘慶，嘉節號長春。」明年蜀亡，呂餘慶以參知政事知益州；長春乃太祖誕聖節名也。〔《談苑》二說不同，故兩存之。〕

梁沙門寶志銅牌，多讖未來事，云：「有一真人在冀川，開口張弓在右邊。

子子孫孫萬萬年。」江南李，其子曰弘冀；吳越、錢Α諸子皆連弘字，期以應之。而真宗諱正當之。〔《談苑》〕

江南將亡數年前，升元寺殿基掘得石記，視之詩也。辭曰：「若問江南事，江南事不憑。抱雞升寶位，走犬出金陵。子建居南極，安仁秉夜燈。東陵嬌小女，騎虎渡河冰。」王師甲戌渡江；李煜以丁酉年生；曹彬為大將，列柵城南，乃子建也；潘美為副將，城陷恐有伏兵，命卒縱火，乃安仁也；錢椒以戊寅年入朝，盡獻浙西之地，騎虎之謂也。〔《談苑》〕

志公嘗畫鹿負按走山中，又云：「兩角女子綠衣裳，卻背太行趨君王。一止之月必消亡。」後祿山亂，蓋兩角即鹿，綠即祿，女子即安字，太行即山名，一止之月，果正月敗亡。〔《唐宋遺史》〕

翰林蘇公紳，嘗題潤州金山一聯云：「僧依玉鑒光中住，人在金鰲背上行。」

乃榮入玉堂之兆，已而果然。位止內相，亦詩之讖也。〔《青箱雜記》〕

李，徐溫養子，冒徐姓，名知誥，為升州刺史，為童謠詩曰：「東海鯉魚飛上天。」後乃繼溫。〔《青箱雜記》卷七〕

江南李覯召試制科，嘗作詩曰：「人言落日是天涯，望斷天涯不見家。已恨碧山相掩映，碧山更被暮雲遮。」觀此詩有重重障礙，意恐時命不偶。果如其言。

〔《青箱雜記》卷七〕

孟東野《下第詩》曰：「棄置複棄置，情如刀劍傷。」又《再下第詩》曰：「兩度長安陌，空將淚見花。」其後登第詩曰：「昔日齷齪不足嗟，今朝曠蕩思無涯。春風得意馬蹄疾，一日看盡長安花。」進取得失，蓋亦常事。而東野器宇不宏，偶下第則情隕獲如傷刀劍，以至下淚，既登科則志意充溢，一日之間花即看盡，何其速耶。後授溧陽尉卒。〔《唐宋遺史》〕

寇萊公方貴時，送人使嶺南，嘗作詩云：「到海止十里，過山應萬重。」及貶雷州，吏呈圖經，問去海幾里，吏曰：「十里。」是南遷之禍已見於詩也。

〔《青箱雜記》卷七〕〕

張乖崖公守陳日，嘗游趙氏西園，詩曰：「方信承平無事久，淮南閒殺老尚書。」後一年捐館，亦詩之讖。〔《青箱雜記》卷七〕

蘇緘字宣甫，性忠義，喜功名。皇中知英州，儂賊作過，以守御功換館職，尋坐事貶房州司馬。嘉中複官，知越州諸暨縣。餘與之同僚，嘗贈詩曰：「燕頷將軍欲白頭，昔年忠勇動南州。心如鐵石老不挫，功在桑榆晚可收。」十八年再知邕管。交趾叛，攻城，戰沒，朝廷憫之，贈奉國軍節度使，謚忠勇，則忠勇之謚已見於餘詩矣。〔《青箱雜記》卷七〕

許州臨潁人成銳應制科，嘗以詩三篇獻丞相王文惠。《野菊》云：「彩檻應五分，春風不借恩。」《野花》云：「馨香雖有艷，栽植未逢人。」公謂辭雖綺靡，未有登科意。別有《贈裴員外》詩云：「憑高看漸遠，更上最高樓。」公曰：「再舉合踐高第。」果符其言，其能品藻如此。

李游後湖賞蓮花，作詩曰：「蓼花蘸水火不滅，水鳥驚魚銀梭投。滿目荷花千萬頃，紅碧相雜敷清流。孫武已斬吳宮女，琉璃池上佳人頭。」識者謂雖佳句，然宮中有佳人頭非吉也。〔《摭遺》〕

廖融處士，衡山人，有詩云：「雲穿搗藥屋，雪壓釣魚船。」因自解曰：「屋破而雲穿，其中無人也；船為雪壓，無用也。」後六十日果卒。〔《摭遺》〕

餘安道自番禺詔赴闕，過韶陽，《游龍光寺詩》云：「暫離人世界，且至佛家鄉。」議者謂非吉兆，果卒於秦淮亭下。嘗有日者謂曰：「到秦地當有災。」

果如其言。〔《摭遺》〕

蘇子美《滄浪亭觀魚》詩云：「自嗟不及游魚樂，虛作人間半世人。」非吉意也。又有云：「山蟬帶響穿疏戶，野蔓蟠青入破窗。」雖佳句，然窗破野蔓蟠其中，似無人居矣。子美竟卒於謫籍。〔《摭遺》〕

王處厚字元美，益州華陽縣人。嘗遇一老僧論浮世苦空事。登第後出郭，徘徊古陌，軫懷長吟曰：「誰言今古事難窮，大抵榮枯總是空。算得生前隨夢蝶，爭如雲外指冥鴻。暗添雪色眉根白，旋落花光臉上紅。惆悵荒原懶回首，暮林蕭索起悲風。」及暮還家，心疾而卒。〔《洞微志》〕

楊貴妃嘗以假髻為首飾而好服黃裙。天寶末童謠曰：「義髻拋河裏，黃裙逐水流。」〔《明皇雜錄》〕

李遐周有道術，居玄都觀，嘗題詩數千言，皆記明皇巡幸西蜀及祿山僭竊之事，時人皆不之悟。詩曰「燕市人皆去」，祿山以薊門之事而來也；「函關馬不歸」，哥舒翰敗潼關也；「可憐山下鬼」，嵬也；「環子系羅衣」，貴妃小字玉環，及馬嵬之死，高力士以羅衣縊焉。〔《太真外傳》〕

崔曙嘗作《明堂火珠》詩，其中有佳句曰：「夜來雙月滿，曙後一星孤。」

為文士推服。崔既天歿，有一女名星而無男子，當時異之。〔《本事詩》〕

李煜暮歲乘醉書於牖曰：「萬古到頭歸一死，醉鄉葬地有高原。」醒而見之大悔，不久謝世。〔《翰府名談》〕

邵拙字拙之，雁門人，好學博通經史。水曹郎趙慶有詩贈之曰：「邁古文章金鴛鴦，出群行止玉麒麟。」仕宦不達而卒。有詩傳於時，其間有云：「萬國不得雨，孤雲猶在山。」此其應歟！〔《江南野錄》〕

何昌陵宰廬陵，郡有衙將楊克儉能媚州牧而移其權。昌齡以兄事之。嘗游其池館，貽其詩曰：「經旬因雨不重來，門有蛛絲徑有苔。再向白蓮亭上望，不知花木為誰開。」未幾克儉連延範貸死而刑，其家破焉。議者以為其詩之讖也。

賈島嘗為《病蟬》詩曰：「病蟬飛不得，向我掌中行。折翼猶能搏，酸音尚極清。露華應在腹，塵點誤侵睛。黃雀並烏鳥，俱懷害爾情。」議者謂無摶風之意，果為禮闈所斥。

淳化中，崇文院直櫨絕高處，有人題兩句云：「秋風送炎去，庭木葉齊落。」

是年立秋日宋炎罷，來年立秋葉齊黜。」〔《乘異記》〕

張退傅年七十八，除夜有詩云：「八十光陰有二年，煙蘿門戶喜開關。近來無奈山中相，頻寄書來許綴班。」後四年而薨，乃八十二之讖也。此答陳文惠之詩。〔《詩史》〕

沈詢夜宴僚友，歌著辭令曰：「莫打南來雁，從他向北飛。打時雙打取，莫遣兩分離。」是夕為奴歸秦所殺，夫妻並死。〔《南部新書》庚〕

張忠定少年游華山，謁陳圖南，遂欲隱華山，謂圖南曰：「欲就分先生山半住，可否？」圖南曰：「他人即不可，如公者，吾當分半山相奉，然公方有宦職，未可釋此。其勢如家人張筵，笙歌鼎沸，忽庖中火起，待公救之，豈可不赴！」

贈之詩曰：「自吳入蜀是尋常，歌舞筵中救火忙。乞得金陵養閒散，也須多謝鬢邊瘡。」始皆不諭。後忠定更鎮杭益。晚年發瘡於腦，不瘥，乞金陵，悉如其詩。

大中祥符七年乙卯七月二十日終。〔《古今濟所》〕

滕倪善詩，宗人滕郎中守吉州，往謁之，會秋試告別，為詩云：「秋風江上別旌旗，故國無家淚欲垂。千里未知投足地，前程應是聽猿啼。誤攻文字身空老，卻返漁樵計已遲。羽翼凋零歸不得，丹青無路接差池。」守得詩云：「此生不與子相見。」別後卒於旅邸。倪有詩云：「白髮不知容相國，也同閒客滿頭生。」

又《題鷺鷥障子》云，「映水有深意，見人無懼心。」〔同前〕

●卷三十四·詩讖門下

孟津詩人李讀字長源。一日自孟津訪魏仲先曰：「數宿前有人在床下誦曰：「行到水窮處，未知天盡時。」予斥其誤曰，豈非「坐看雲起時」耶？答曰：「此雲安能起也？」茲必死期，故來相別。」痛飲數日而卒。〔《古今許話》〕

丁晉公總章聖陵事，翰林學士李維援其親識為挽郎，懇請於晉公曰：「更在陶鑄。」

丁應聲曰：「隔鑄複陶鑄，齋郎又挽郎。自然堪下淚，何必到斜陽！」未幾丁敗。

張唐卿進士第一人登科，期集於興國寺，題詩句於壁曰：「一舉首登龍虎榜，十年身到鳳凰池。」有人續云：「君看姚曄並梁固，不得朝官未可知。」後果終於京官。

趙嘏嘗有詩云：「早晚粗酬身事了，水邊歸去一閒人。」止於渭南尉，以其精於詩，時謂之趙渭南，如韋蘇州云。

孫秀既恨石崇不與綠珠，又憾潘岳昔遇不以禮。複遭遇晉惠帝，遂同日收石崇歐陽建潘岳送市。石謂潘曰：「安仁複爾耶？」潘曰，「可謂『白首同歸』也。」

潘金谷集云：「投分寄石友，白首同所歸。」亦其讖也。

庾亮出石頭城，百姓歌於岸上曰：「庾公上武昌，翩翩如飛鳥。庾公還揚州，白馬牽旒。」果尋卒。

來鵬詩思清麗，韋岫尚書常愛其才。游蜀，夏課卷中有云：「一夜綠荷風剪破，賺他秋雨不成珠。」識者以為不祥，是年果失志。

丁晉公自崖召還，有《寄友人》詩曰：「九萬里鵬重出海，一千年鶴再歸巢。」

句健意清。然議者曰：謂鵬處於海為得地，出海則失水；鶴返其巢，則不能翱翔矣。卒如其說。又扈從東封，嘗聞奈何黑水，人間陰獄也，感其事而為詩曰：「黑水溪旁聊駐馬，奈何岸上試回頭。高崖昏處是陰獄，須信人生到此休。、非佳兆也。

丁晉公為侍中時，嘗作詩曰：「千金家累非良寶，一品官高是強名。」未幾奪爵籍沒。初釋褐為饒悴，同年白稹為判官。稹一日以片紙假緡伍於公，公笑日：「榜下新婚京國富室，豈無半千質物耶？懼我撓之故矯耳。」於簡尾書一絕戲之曰：「欺天行止吾何有，立地機關子太乖。五百青蚨兩家闕，赤洪崖打白洪崖。」朱崖之行兆於此。

蘇子美失意，秋日登蘇之閻門云：「年光冉冉催人老，雲物涓涓又變秋。家在鳳凰城闕下，江山何事苦相留！」又書其旁云：「江山留人也，人留江山也？」

卒不用，亦濤之讖。

鄭毅夫罷禁林，行次南都遇雨，為二篇曰：「雨聲飄斷忽南去，雲勢旋生從北流。應料涼風消息近，蕭蕭已在樹梢頭。」又曰：「榴火燒空未擬休，忽驚快雨破清秋。晚雲淡淡趁落日，只到楚江南岸頭。「僧文瑩見之，訝其氣不振，解錢塘，赴青社，卒楚州。

崔玄諫議有子名勉，與趙叔平同年登第，轉大理評事。過天津橋墜馬。時集賢韓公與趙同為開封府推官。韓，崔婿也。聞其墜馬，遽往視之，但嘔血不止。

數日館於韓舍，因作詩曰，「身隨花露重，命逐藕絲輕。明朝風雨霽，歸路在三清。」明日果卒，時有微風細雨。

盧多遜方角，其父攜就雲陽觀小學，與群兒見廢壇上有古簽一筒，競往抽之為戲。多遜尚未識字，抽一簽歸示其父，詞曰：「身出中書堂，須因天水白。

登仙五十二，終為蓬島客。」父見之，頗意以為吉兆。迨作相，與秦王事故敗，始因遣堂吏趙白，遂竄南荒，卒於朱崖，年五十二。無一字之差。並〔同前〕

嚴惲字子重，善為詩，嘗有詩云：「春光冉冉歸何處，更向花前把酒杯。盡日問花花不語，為誰零落為誰開？」累舉不第，卒於吳中。〔《南部新書》〕

汝州劉廷芝，字希夷，苦篇詠，善為閨帷之作。訶哀多似古調，體勢與時不合，遂不為人所重。希夷美姿貌，善彈琵琶，好酒色，落魄不拘常俗。為白頭吟，忽作一聯語曰：「今年花落顏色改，明年花開誰複在？」既而複嘆曰：「我此語似讖。石崇曰「白首同所歸」，複何所異？」乃除之，複作二句曰：「年年歲歲花相似，歲歲年年人不同。」複嘆曰：「死生有命，豈複由此！」乃並留前句作詩，後歲餘為奸人所害。〔《大唐新語》卷八〕

隋長壽年中，有鄭州鄭蜀賓，風流名士，頗善五言，蹉跎鄉閭，不求聞達。

垂挂冠，選授江左一尉。臨去，賓友祖餞，至上東門，留別曰：「畏途方萬里，生涯近百年。不知將白首，何處入黃泉！」酒酣自詠，聲調哀蹙，合坐嗚咽，卒於官。時人比之劉廷芝。〔同前〕

寇萊公初為密學，方年少得意，偶撰《江南曲》，其句有，「江南春盡離腸斷，滿汀洲人未歸」，「日暮江頭一望時，愁情不斷如春水」之類，音皆淒愴。

末年果南遷。〔《拾遺》〕

孫咸，不知何許人，而長於預知災異，又善為詩。開寶初，客於九江，因游廬山，有詩留題九天使者廟云：「獨入玄宮禮至真，焚香不為賤貧身。秦淮兩岸沙埋骨，湓浦千家血染塵。廬阜煙霞誰是主，虎溪風月屬何人？九江太守勤王事，好放天兵渡要津。」不逾數年，金陵板蕩，九江重圍，人受塗炭，並應此詩。咸後卒於南昌，眾人棄尸於江中，溯流而上，咸異之。

蘇易簡罷翰林學士以禮部侍郎知南陽日，年未四十，屢有閒冷之嘆。有老僧獨處外城古寺，通儒術，能詩，故公與詩曰：「憔悴今年三十六，與師氣味不爭多。」未幾而卒。

二宋以文章齊名天下。子京守蜀日作詩三百，名曰猥稿，有「碧雲謾有三年信，明月空為兩地愁，」後卒不入兩地，人以為詩讖。

王元澤少時作白苧行，有云：「君心莫厭頻歡樂，請看雲間日西入。」議者謂美則美矣，然日西光景無多，近乎讖。果不永壽。

王鼎，湖湘人，字則之，多游江左，有洪州西山詩云：「林泉空有東西路，風月難尋十二家。」議者謂必無名第，後果然。嘗作詩云：「棲息應難近小池，性靈閒雅眾禽希。蒲洲日暖依花立，漁浦煙深貼浪飛。遺羽參差沾水沫，餘蹤稠疊印苔衣。晚來林徑微風起，何處相呼著對歸。」

狄渙孤雁云：「更無聲接續，空有影相隨。」聞此句者皆云必無後，果如其言。並〔同前〕

陳無己賦高軒過詩云：「晚知書畫真有益，卻怪歲月來無多。」不數月遂卒。

王直方詩話

秦少游紹聖初請外，以校勘為杭ヘ，方至楚泗間，有詩云：「平生逋欠僧房睡，准擬如今處處還。「詩成之明日，以言者落職監處州酒，人以為詩讖。

東坡有送戴蒙赴成都玉局觀詩云：「莫欺老病未歸身，玉局他年第幾人。」

又有過嶺一篇云：「劍南西望七千里，乘興真為玉局游。」後卒於是觀。

方元修字時敏，一日與楊信祖饒次守過餘，坐中分題，人以姓為韻，而楊有「共約城南方」之句。後數日，錄此唱和於前，忽有一同人讀雲「共釣城南方」，蓋釣字以約字草不相辨面讀者誤之。時敏大以為惡。不三日，其父省中歸，暴卒。

後數月，其母亦亡。〔並同前〕

範攄處士有子七歲，作隱者詩云：「掃葉隨風便，澆花趁日陰。」方幹聞之曰：「此可入室。」又作夏景詩云：「閒雲生不雨，病葉落非秋。」乾曰：「必不壽。」隔歲而卒。後有歐陽彬之子稚齒作田父詩云：「桑柘殘陽里，兒孫落葉中。」廖凝見之曰：「可惜天才，同範氏之子，」尋亦卒。〔《郡閣雅淡》〕

高若拙善詩，從誨闢於幕下，嘗作中秋不見月云：「人間雖不見，天外自分明。」從誨覽之，謂賓佐曰：「此詩雖好，不利於己，將來但恐喪明。」後果如其言。〔《大定錄》〕

王元之嘗作病鶴云：「埋瘞肯同鸚鵡塚，飛鳴不到鳳凰池。」其文學才藻登金門玉堂不為難也。竟不至其地，見於是矣。〔《青瑣集》〕

張□字退翁，都下人，有《言懷》詩云：「命交隨分樂，天賜一生閒。」場屋有聲而不第，亦詩之讖。

王寂，都下人，重信義，少然諾。嘗撫劍鋏為之歌曰：「人間冉冉混塵埃，身後身前事莫猜。早悟浮生都是夢，當時悔向夢中來。」又曰：「當年籲氣謾如虹，回首都歸冷笑中。翠玉峰前好歸去，可憐三十二秋風。」時寂年三十二。明年，寂知事莫非前定，笑出都門而去，至太行驛舍暴卒。在仕者遂葬於西崦下。

並〔同前〕

徐振甫，興化軍人，居朝京門外。未第時讖曰：「折著屋，爛著椽，朝京門外出狀元。」振甫將第而門果壞。黃裳道夫，南劍州人，家居龍溝，未第間有讖曰：「掘龍溝，出龍頭。」道夫將第而溝果修浚。興化軍有壺公山，讖云：「壺公山若斷，莆田朱紫半。水繞壺公山，此時方好看。」蔡君謨興水利灌民田，引水繞壺公山，登第者比，前在朝廷者半朱紫矣。〔《搜神秘覽》〕

韓魏公起堂於北池上，效樂天，因名曰醉白堂。五月堂成，公賦詩二篇，其一卒章云：「霓裳時事非吾事，且學熏酣石上眠。」自爾寢疾，以六月二十五日薨，此詩遂為絕筆。既而神廟遣使特為石藏以葬，始悟「石上眠」之句若讖云。

公薨，士大夫恨勛德之難名，知與不知，皆為泫然而嘆曰：「天何不為我留歐陽公為魏公作志文而後死也！」〔《韓魏公別錄》〕

鄭毅夫守杭，題僧文瑩所居壁云：「西湖頻送客，綠波舟楫輕。春入蘿徑靜，浪花翻遠晴。」又云：「東風江雲北飛燕，同寄青春不相見。」又《題杭郡閣》云：「雨影橫殘紅，秋容陰映日。寒江帶暮流，曉角穿雲出。峰藏翠如織，宿鳥去無跡。封書寄所懷，聊托金門翼。」時頗訝其氣象不遠。後解杭麾，將赴青社，以病泊舟楚州而卒。其語已兆於先矣。〔《玉壺清話》〕

鄭毅夫登科，嘗作詩曰：「春風得意馬蹄疾，一日看盡長安花。「或人云：「一日長安花看盡，意已足矣。」毅夫終於內相，亦其讖也。〔《雲齋廣錄》〕、〔《青箱雜記》〕為孟東野作。

●卷三十五·紀夢門上

周琬，湘中人。艤舟長沙，夢二吏引入南嶽廟內，升殿，王起接之曰：「知入京銓選，欲奉闢在此，亦與人世之樂不殊。」琬曰：「名宦未達，且欲赴銓。」

王曰：「如此，則不敢奉縻也。」乃作詩送琬曰：」住此既非樂，舍此去何圖。

若問青氈事，惟留一角書。」至京，調中牟尉，忽臥病旅中，且慮不起，作妻子書一角，封畢而卒。〔《洞微志》〕

侯複字複之，世本三秦人，嘗登乾陵賦詩曰：「勢欲傾江移泰華，乾坤都在手心中。幾時直欲更唐祚，不奈簾前有狄公。」又曰：「太宗蹀血平寰宇，何事高宗信女主。當時朝端無正人，天下分毫皆姓武。」歸寢，夢一朱衣人引至大宮闕，有一婦人坐殿上，衣王者服，侍立皆婦人，知其為唐天後也。問複曰：「前代帝可譏而陵寢可登乎？」複遜謝之，令升殿，與論當時事，酌以酒，再令賦詩曰：「堂殿無人古苑空，幽花盡日度春風。山鶯海燕舊時在，時複飛來入故宮。」

「唐宮秦苑皆離黍，常遣詩人興倍增。落日牛羊歸已盡，朦朧初月上乾陵。」後覽詩尤異，令呼杜夫人來。至即謂複曰：「此如晦之遠孫也，當時為第一色，帝欲見之多稱疾，其強項與爾敵。」令與複飲。杜夫人贈複詩曰：「深宮鎖閉暗生塵，默默那知歲月新。泉室久無人氣味，不知今日再逢春。」留數日而歸，臨行，複以詩別夫人曰：「丈夫剛鐵腸，因花反柔弱。男子忠義心，於情安可薄！幾有瀲灩卮，席有燕趙姬。人生舍此外，萬事俱不知。魂魄恍游仙，自信皆偶然。匆遽又分散，涕淚何流漣。從新對佳景，蕭索春風前。今夕天角月，光滿人不圓。

幽池雙，日日浮清泉。霜鶻長天外，驚飛急似弦。一落江沙上，一墮古溪邊。

獨行寒水畔，悲鴻誰見憐。何日再相遇，共戲複雙眠。」複徘徊不忍去，因為執傘者擊其腦，遂覺。〔《翰府名談》〕

明皇幸蜀回，居南內，嘗夢中見妃子於蓬萊山太真院，作詩遺之，使焚於馬嵬山下云：「風急雲驚雨不成，覺來仙夢甚分明。當時苦恨銀屏影，遮隔仙姬只聽聲。」又作《妃子所遺羅襪銘》曰：「羅襪羅襪，香塵生不絕。細細圓圓地下得。瓊鉤窄窄弓弓，手中弄初月。又如脫履露纖圓，恰似同衾見時節。方知清夢事非虛，暗引相思幾時歇？」

待制王公素仲儀任御史日，嘗夢至玉京，黃闕殿上有紺服翠冠者：「吾東門侍郎，公則西門侍郎也。昔以奏牘玉帝前，語傷鯁訐，遂責於世。」公夢回題詩於書窗曰：「似去華胥國裡來，雲霞深處見樓台。月光冷射雞窗急，驚覺游仙夢一回。」公晚歲複思玉京之夢，作詩曰：「虛碧中藏白玉京，夢魂飛入黃金城。

何時再步煙霄外，皓齒仙童已掃廳。」

盧絳字晉卿，因病痞，夢一白衣婦人令食蔗，遂愈。他日複夢白衣婦人曰：「太尉當富貴，時至可詣都下。妾有一詩一緡以助行，妾乃玉真也，他日孟家陂相見。」其詩曰：「清風明月夜深時，箕帚盧郎恨已遲。他日孟家陂上約，再來相見是佳期。」言訖而去。絳後賜死，呼延贊視行刑。將至梁門，絳見擁一白衣婦人來，宛如前夢中所見。因嗟曰：「玉真，何至此乎？」延贊為問，玉真姓耿氏，夫死，與前婦之子私，遂與絳同場斬首。此地果孟家陂。〔《江南野錄》〕

丁成序未第時，嘗夢乘龍而起，回顧又有一駱駝在其後。後二十年方捷科舉，作詩曰：「嘗憶金陵應舉時，壯心頻往折丹枝。蹉跎二十年中夢，一度思量一淚垂。」殿試榜出，亞咸序之名者乃龍起，又亞之者乃駱起，方悟其夢。〔《青箱雜記》〕

鄭顥嘗夢中得句云：「石門霧露白，玉殿莓苔青。」續成長韻，此兩句老杜詩也。〔《詩史》〕

蜀人任字溫如，晚寓寧州府宅，一夕，夢一山叟貽詩曰：「故國路遙歸去來。」和之曰：「春風天遠望不盡。」既覺，自笑曰：「吾其死乎！」數日不疾而卒。〔《古今詩話》〕

金陵才士鐘輻，少年氣豪，一老僧見之，相曰：「公登第則家破。」時樊若水愛輻之才，以女妻之。及燕爾，應詔洛中，果中甲科。由是任放，攜一女奴青箱，過華州蒲城，其宰乃輻故人，延留累日。一夕盛暑，登縣橙痛飲而寢。夢妻樊氏以詩一首示生云：「楚水中如鏡，雙雙白鷺飛。金陵幾多地，一去不思歸。」

生夢中愧謝，答詩曰：「還吳東下過蒲城，城上清風酒半醒。想得到家春欲暮，海棠千樹已凋零。」既悟，感其事，因趣裝歸。至採石渡，青箱心痛暴卒。生匆匆槁葬於新墳之側。洎至家，庭戶闃然，妻亡已數月。詢之親鄰，樊亡之日，乃夢於登縣樓之夕也。青箱葬處，乃樊之塋地爾。不植他木，惟海棠數株，正符詩意。鐘嘆曰：「老僧之說信哉！」終身不仕，隱於鐘山，著書養氣，年八十而終。〔《古今詩話》〕、〔《脞說》〕謂鐘輻為蘇檢，青臬為小青。範陽盧獻卿，大中年舉進士，連不中第。薄游衡湘間，至郴而病。夢人贈詩曰：「玉築郊原古，青山為四鄰。扶疏繞台木，寂寞獨歸人。」逾旬乃卒。郴守為葬之近郊。果以夏初入窀穸。向前

許渾嘗夢登山，有宮室凌雲，人云此昆崙山也。既入，見數人方飲，招同飲，至暮而罷，賦詩曰：「曉入瑤台露氣清，庭中帷有許飛瓊。塵心未斷俗緣在，十里空山下月明，」他日複夢至其處，飛瓊曰，「子何題餘姓名於人間？」改曰「天風吹下步虛聲」，曰：「善。」

池陽崔球為太學生，苦學不歸。一日晝夢到其家，見其妻正寫字，呼之不應，與之言，不答。視其所書，乃詩也，曰：「數日相望極，須知意思迷。夢魂不怕險，飛過大江西。」既覺，歷歷記之。數日書至，其妻寄此詩，一字不差。驗其寫詩日，乃球得夢之日也。

謝濤諫議臨捐館舍前一月，夢作讀史一絕云：「百年奇特幾張紙，千古英雄一窖塵。唯有炳然周孔教，至今仁義浸生民。」召其孫晏初錄焉。〔《澠水燕談錄》〕

石曼卿嘗於平陽會中代作寄尹師魯一篇曰：「十年一夢花空委，依舊河山損桃李。雁聲北去燕南飛，高樓日日春風裏。眉黛石州山對起，嬌波淚落妝如洗。

汾河不斷天南流，天色無情淡如水。」曼卿死後數年，關永言夢曼卿曰：「延年平生作詩多矣，常以為平陽代意篇最得意，而世人少稱之。能令余此詩傳於世者在永言耳。」永言乃增其詞為曲，度以迷仙引，於是人爭歌之。他日，夢曼卿致謝焉。曲云：「春陰霽，岸柳參差，裊金絲細。畫閣晝眠鶯喚起，煙光媚。燕燕雙高，引愁人如醉。慵緩步，眉斂金鋪倚。嘉景易失，懊惱韶光改，花空委。忍厭厭地，施朱粉，臨鸞鑒，膩香銷減摧桃李。獨自個凝睇。暮雲暗，搖山翠。天色無情，四遠低垂淡如水。離恨托，征鴻寄。旋嬌波，暗落相思淚，妝如洗。向高樓，日日春風裏。悔憑欄，芳草人千里。」〔《古今詩話》〕

海州士人李慎言，嘗言夢至一處，水殿宮，觀女戲球，山陽蔡繩作傳敘其事甚詳，有拋球詞十餘首，言皆清麗，今但記其兩篇云：「侍燕黃昏晚未休，玉階夜色月如流。朝來自覺承恩最，笑倩旁人認繡球。」堪恨隋家幾帝王，舞ブ揉盡繡鴛鴦。如今重到拋球處，不是金爐舊日香。」〔同前〕

胥偃內相應舉時，夢徐將軍斬下頭項作詩云：「昔作樹頭花，今為塚下骨。」

明年徐榜下第二人及第。〔《南部新書》〕

僕在黃州，參寥自武陵來訪，館之東坡，一日夢參寥誦作新詩，覺而記兩句云：「寒食清明都過了，石泉槐火一時新。」後七年，出守錢塘，而參寥始卜居湖上智果院。院有泉出石縫間，其冷宜作茶。寒食之明日，僕與客泛舟自孤山來謁參寥，汲泉鑽火，烹黃檗茶，忽悟所夢詩兆於七年之前，眾客驚嘆，知傳記所載蓋不妄也。〔《東坡詩話》〕

僕泊船吳江，夢仲殊彈一琴十三弦，頗損，而有異聲。餘問云：「琴何為十三弦？」殊不答，但誦云：」度數形名不偶然，破琴今有十三弦。此生若見邢和璞，方信秦箏是響泉。」夢中了然諭其意，覺而識之。至晚到蘇，殊當來見，即以示之。寫至此，筆未絕，殊老叩船來見，驚嘆不已，遂以贈之。去州五。

王平甫，熙寧癸丑歲直宿崇文院，夢人邀至海上，見宮殿甚盛，其中作樂，簫鼓之伎甚眾，其宮曰靈芝，邀平甫俱往，有人在宮側隔山水曰：「時未至，且令去，他時迎之。」恍然夢覺，時禁中已鳴鐘。平甫頗自負非凡，為詩記之曰：「萬頃波濤木葉飛，笙簫宮殿號靈芝。揮毫不似人間世，長樂鐘聲夢覺時。」後四年平甫卒，其家哭訊之：「嘗夢靈芝宮，其信然乎？當兆告我。」是夕暮奠，若有聲音接人，其家複卜之，果獲兆。昔有人至海上蓬萊，見樓台中有待樂天之室，樂天自為詩以紀其事，與平甫之夢實相似。蓋二人皆天才逸發，則其精神所寓必有異者。物理蓋有之而不可窮也。〔《紀詩》〕

王仲簡，潭州人，少修進士業，未諧隨計，性寬厚，敦孝弟。周顯德中攝長沙縣丞，累任甚能為理。與潭州通判耿振相善。太平興國二年忽染患而亡。兄仲偉夜夢莊客持書一封云：「評事差送來。」偉便開其書，乃詩一章，題云《贈耿郎中》，曰：「得接英賢喜可知，人生能得幾多時！自從別後顏容改，恰似庭前雨淚碑。」仲偉夢覺而記分明，眾嘆訝。振不十年而終。〔《郡閣雅談》〕

沈彬字子美，高安人。為詩天才狂逸，下筆成章。好神仙之事。少孤，西游以三舉為約。嘗夢著錦彩衣貼月而飛，識者言雖名播天下，身不入月，終不及第。

洪州解至長安初舉，行納省卷，作《夢仙謠》云：「玉殿大開從客入，金桃爛熟沒人偷。鳳驚寶扇頻翻翅，龍誤金鞭忽轉頭。」第二舉《憶仙謠》云：「白榆風占九天秋，王母朝回宴玉樓。日月漸長雙鳳睡，桑田欲變六鰲愁。雲翻簫管相隨去，星觸旌幢各自流。詩酒近來狂不得，騎龍卻憶上清游。」第三舉《贈劉象》一首云：「曾應大中天子舉，四朝風月鬢蕭疏。不隨世祖重攜劍，知為文皇再讀書。十載戰塵消舊業，滿城風雨壞貧居。一枝何事於君惜，仙桂年年幸有餘。」

劉象三舉無成，孤寒，主司覽彬詩，其年放象及第，五老榜即其數也。彬，乾符中值四方多事，遂南游湖湘及嶺表二十餘年，卻回吳中。過江南，受偽命，官至吏部侍郎致仕，退居高安。〔《雅言雜載》〕

杜牧之頻干時宰，求小儀不遂；求小秋又不遂。嘗夢人謂曰：「辭春不及秋，昆腳與皆頭。」後果得比部員外郎。〔《脞說》〕

中書舍人崔嘏，娶李續女，為曹州刺史。令周邵南勾當障車。後邵南因睡，忽夢在廳中，女立床西，嘏立床東，女持紅箋題詩一首笑投嘏，因高吟之云：「莫以真留妾，從他理管弦。容華難久住，知得幾多年？」一歲而嘏妻卒。〔《酉陽雜俎》續集卷三〕

餘自蜀中應舉京師，道過華清宮，夢明皇令賦太真裙帶詞，覺而記之，今書贈柯山潘大臨老云：「百疊漪漪水皺，六銖縱縱雲輕。植立含風廣殿，微聞環佩搖聲。〔《百斛明珠》〕

元豐八年，正月旦日，子由夢李士寧草草為具，夢中贈一絕句云：「先生惠然肯見客，旋買雞豚旋烹炙。人間飲酒未須嫌，歸去蓬萊卻無吃。」明年二月六日為予道之，書以遺遲雲。〔《百斛明珠》〕

●卷三十六·紀夢門下

狄遵度紀夢詩云：「佳城鬱鬱頹寒煙，孤雛乳獸號荒阡。夜臥北斗寒挂枕，木落霜拱雁連天。浮雲西去伴落日，行客東盡隨長川。乾坤未毀吾尚在，肯與蟪蛄論大年。」狄遵度自兒童時已能屬文，落筆有奇氣。年十六，一夕夢杜子美誦平生詩，皆集中所未見者，覺而記兩句云：「夜臥北斗寒挂枕，木落霜拱雁連天。」

後遂續成之。〔《百斛明珠》〕

張字隱之，本閩人，遷於成都數世矣。善屬文，不仕，晚用太守王素薦，賜號衝退處士。一日夢有人寄書召之，云東岳道士書也。明日與李士寧游青城，濯足水中，始謂士寧曰：「腳踏西溪流水去。」士寧答曰：「手持東嶽寄書來。」

大驚，不知其所自來。未幾，果卒。其子示┆亦逸民，舉仕一命乃死。士寧，蓬州人也，語默不常，或以為得道者，百歲乃絕。嘗見餘於成都曰：「子甚貴，當策舉首。」已面果然。

余嘗夢見人云是杜子美，謂餘曰：「今人多誤會餘八陣圖詩云：「江流石不轉，遺恨失吞吳。世人皆以為先主武侯欲與關羽複仇，故恨不能滅吳，非也。我意本謂吳蜀乃唇齒之國，不當相圖。晉之所以能取蜀者，以蜀有吞吳之意，故此為恨耳。」此理甚長，子美死僅四百年而猶不忘詩，區區自列其意，書生之習氣也。並〔同前〕

東坡將亡前數日，夢中作一詩寄朱行中云：「舜不作六器，誰知貴。哀哉楚狂士，抱璞號空山。相如起睨柱，投璧相與還。何如鄭子產，有禮國自閒。

雖微韓宣子，鄙夫亦辭環。至今不貪寶，凜然照塵寰。」覺而記之，自不曉所謂。

東坡絕筆也。〔《王直方詩話》〕

陳明信云：蕭貫少時，嘗夢至宮廷中，長廊邃館，如王者所居，有千門萬戶，望之洞然，金碧爍耀。既過數門，見群婦人如神仙，視貫驚問何所從來。貫愕然，亦不知對。貫自陳進士，能為詩。中有一人授貫紙曰：「此所謂衍波箋，煩賦《宮中曉寒歌》。」貫援筆立成，既有奇語，其人甚賞之，因曰：「先輩異日必貴，此天上非人間也。」貫寤，尚能記所賦。俞秀老往嘗得之於蕭翰林之孫，其詩有云：「十二蟯關隱空綠，獸猊呼焰椒壁馥。渴烏涓涓不相續。轆轤欲轉霏紅玉，百刻香殘隕蓮燭。九龍吐水漫寒漿，紅綃佩魚無左。兩兩趨走瞻扶桑。紅萍半圭山波面，回首觚棱九霞絢。鳴鞘聲從天上來，大劍高冠滿前殿。」秀老誦之，尚有四五韻忘之。

王太初傳言有焦仲先者，家於南徐。元豐元年，因詣京師訪知己，忽夢一婦人相顧遇，或以詩筆相往來。其一聯云：「吳王台下無人處，幾度臨風學舞腰。」

又曰：「吳山之北，會稽之陽，古木蒼蒼。」其最後一章云：「仲冬之月，二七之間。月圓風靜，車馬相扳。」其人如病狂，緣太初而後愈。至秦少游書柳鬼事所載詩語前後皆同，但年月乃是熙寧九年，所病者乃是嘉興令陶某，而所諭者乃是天竺辯才法師。二者不知孰是。並〔同前〕

僕嘗夢有客攜詩文見過者，覺而記其一詩云：「道惡賊其身，忠先愛厥親。

誰知畏九折，亦自是忠臣！」又有數句若銘贊者云：「道之所以成，不以害其耕；德之所以修，不以賊其生。」〔《東坡詩話》〕

富鄭公早年嘗夢青州王相公以後事相托。公曰：「相公德被生民，當延遐壽，何遽及此！」後二年罷相知鄆州，闢鄭公為ヘ。到任月餘，有大星隕於宅園。家人怪之，相告曰：後月當見。果至後月薨。鄭公為治喪事。故鄭公挽詞曰「道德被生民」，與當年夢中符契。〔《古今詩話》〕

鄭內翰獬，未貴時嘗病瘟疫，數日未愈甚困。俄夢至一處若宮闕，有吏迎謁甚恭，公謂吏曰：「吾病甚倦煩熱，思得涼浴，以清其肌。」吏云：「已為公辦浴久矣。」吏引公至一室，中有小池，方闊數尺，以明玉，水光瀲灩，以手測之，清冷可愛。公乃坐瓷上，以水泛身，俄視兩臂已生白鱗，視水中影則頭已角出。公驚遽出。吏云：「此玉龍池也，惜乎公不入其水中，入則為輔宰。」乃覺，少選出汗。公後登第為第一人，為詩戲友人云：「文闈數戰奪先鋒，變化須知自古同。霹靂一聲從地起，到頭身是白龍翁。」〔《青瑣商議》別集卷九〕

王仲舉，營道人，母嘗夢挾仲舉入月。仲舉修進士業，長興化二年赴舉，謁秦王，登第後有詩謝秦王曰：三千里外拋漁艇，二十人前折桂枝。」太平興國中，仲舉有子曰嗣全亦中進士第，乃挾兩子入月之祥。〔《青瑣集》〕

湖州長興縣啄木嶺金沙泉，即每年造茶之所也。湖常二郡接界於此。其上有境會亭。每茶節，二牧畢至。斯泉處沙中，居嘗無水，將造茶，太守具犧牲祭泉，頃之發源清溢。造御茶畢，水則微減；供堂者畢，水已半矣；太守造茶畢即涸矣。

太守或行旆稽晚則有風雷之變，或見鷙獸毒蛇鬼魅之類焉。胡生者，即其居以釘鉸為業，居溪而近白蘋洲。去其居十餘步有古墳，胡生每因茶飯，必奠酹之。

嘗夢人謂之曰：「吾姓柳氏，平生善濤而嗜茗，及死葬此室，乃子今居之側也。

常銜子之惠，無以為報，欲教子為詩。」胡生辭以不能。柳強之曰：「但率子意言之，當有致矣。」生既寤，試留思，果有冥助者，其後遂工焉。詩曰：「胡風似劍鎪入骨，漢月如鉤釣胃腸。魂夢不知身在路，夜來猶自到昭陽。」人謂之胡釘鉸詩。

金沙池泉在常州宜興縣罨畫溪之東，有寺，寺有碑，載當時杭湖常三州貢茶唱和。樂天云：「十只畫船何處宿，洞庭山腳太湖心。」常州太守忘其姓名，和云：「殷勤為報春風道，不貢新茶只貢心。」

韋檢舉進士不第，常有一美姬，一日捧心而卒。檢追思痛悼，殆不勝情。舉酒吟詩，悲怨可掬。吟曰：「寶劍化龍歸碧落，嫦娥隨月下黃泉。一杯新酒青春曉，寂寞書窗恨獨眠。」一日忽夢姬泣涕潸然曰：「當有後期，今和來篇。」即口占云：「春雨不見天，家家門戶柳如煙。如今腸斷空垂淚，歡笑重追別有年。」檢終日怏怏，後更夢姬曰：「即遂相見。」覺來神魂恍惚，乃題曰：「白浪漫漫去不回，浮雲飛盡日西頹。始皇陵上千年樹，銀鴨金鳧也變灰。」後數日，即符夢兆。〔《脞說前集》〕

晁奉禮簡，故宮保內翰之次子也。於昆弟中最稱奇秀。與梁固少小硯席至善。

大中祥符二年，固狀元及第，授青州ヘ。時奉禮榮侍在闕下。是年冬末，梁方之任，去青兩驛，夜夢晁來相謁，手攜白扇，上有七言詩一首以贈梁云：「死生離別最堪悲，相對無言淚滿衣。嘆我已歸泉下去，羨君新向月中歸。長鞭已見騰夷路，折翼終難繼迅飛。珍重故人當聖代，早持鈞軸入黃扉。」覽詩起，執手悲泣而別。倏然驚覺，大異之，嘆晁必沒故矣。乃急走僕錄所得詩入京師，訪其安否。

宮保開讀之，大慟曰：「品格真吾兒作也。」夢之夕，乃簡亡之日也。

李良弼，故給事中防之子，祥符元年應進士舉，得同學究及第。二年，給事自南京移知鄭州，以家在應天，良弼奏為本府司士參軍，是年中赴。良弼隨侍至鄭，夜宿中牟驛，夢人持詩版跪而來獻良弼，詩曰：「九霄丹詔三天近，萬疊紅芳一旦開。日月山川須問甲，為君親到小蓬萊。」覺而異之。旦遽起而白給事，喜曰：「據此詩意，汝必有前程，慎勿廢於筆硯，勉旃，勉旃。」至鄭而別。五年方歸闕，授三司戶部判官。五月已舉張楚縣丞事停任。六月十九日良弼卒於應天府。給事大慟，悲語張君房曰：「夢之不誠如是。自此兒夢，必謂其前程而為詞臣，一旦至是，苦哉！」君房但寬勉以慰之。是年秋，君房以詔鞠獄無狀謫為寧海督郵。乃同給事舟抵應天府，旦憩泊間，細詰良弼卒葬之日月及葬地之所。

因而繹之，忽有數悟，乃省其詩盡得之。良弼丙戌生，年二十有七，即詩首句云「九霄丹詔三天近」，三九二十七數，是年二十五，故云近也。「萬疊紅芳一旦開」，方萬葉之花一旦開盡，是近謝之意。次云：「日月山河須問甲。」其年六月十九日甲寅乃其卒日，殯是二十九日甲子，葬於府東甲地，即是，「日月山川須問甲」也。蓋六月天德月德俱在甲。末句云：「為君親到小蓬萊。」即虛無冥漠之所。給事沉默曰：「君辨之矣。」〔《脞說前集》〕

沈亞之嘗言，邢鳳寓居長安平康里第，晝夢一婦人自楹而來，古妝高髻，作《陽春曲》曰：「長安少女玩春陽，何處春陽不斷腸。舞袖弓腰渾忘卻，蛾眉空帶九秋霜。」鳳曰：「何謂弓腰？」曰：「昔年父母教舞，作此弓彎狀。「舞罷辭去。鳳亦尋覺。〔《脞說後集》〕

吳興姚嘗言，有友王生者，元和初，夕夢游吳宮。久之，聞宮中出輦，吹簫擊鼓，言葬西施。王悲悼不止，立召門客作挽歌。生應聲為詞曰：「西望吳王闕，雲書金字牌。連江張蕙帳，擇土葬金釵。滿地紅心草三層碧玉台。春風無處所，淒恨不勝懷。」及寤，複記其事。王生，太原人。〔《異聞錄》〕

崇寧元年元日昏眠，夢中作一詩云：「無賴春風試怒號，共乘一葉傲驚濤。

不知兩岸人皆愕，但覺中流笑語高。」三月與陳瑩中渡湘江，是日大風當斷渡，小舟掀舞白浪中，兩岸聚觀膽落。瑩中笑愈高。餘以詩語瑩中，瑩中曰：「此公案後大行叢林。」〔《冷齋夜話》卷四〕

東坡ヘ錢塘，夢神考召入禁中，宮女環侍。一紅衣女捧紅靴一只命坡銘之。

其中一聯云：「寒女之絲，銖積寸累；步武所及，雲蒸雷起。」上極嘆其敏捷。

〔同前〕

山谷晝臥，夢與一道士升空。道士曰：「與公游蓬萊。」覺天風吹鬢。道士曰：「斂目。」俄有狗吠，開目不見道士，惟見宮殿。魯直入，有兩玉人導升殿，主降揖之。仙女侍之，中有一女云「整琵琶」。魯直愛其風韻顧之，忘揖主者。

主者色莊，故其詩曰：「試問琵琶可聞否，靈君色莊妓搖手。」與餘親言之。今《山谷集》語不同，蓋更易耳。〔《冷齋夜話》〕

少游南遷，宿共阜亭湖廟下，側枕視微波，月影縱橫，追憶昔宿垂雲老借竹軒，見西湖月色如此。夢美人自言：「我天女也。」以維摩象乞贊。少游愛其畫，念曰：「非道子不能作此。」天女以詩戲少游曰：「不知水宿分風浦，何似秋眠借竹軒。聞道詩詞妙天下，廬山對眼可無言？」少游夢中題其象曰：「竺儀華夢，瘴面囚首。口雖不言，十分似九。應笑舌覆大千作獅子吼，不如搏取妙喜如陶家手。」〔同前〕

陳智夫，襄陽人，博學有才思，尤長於歌詩。嘗遇異人授以吐納之術，故佳句多於夢中得之，若：「花笑似留客，鳥聲如喚人。」又「野花臨水數枝恨，芳草連天千里情」之句，雖前輩不能遠過。〔《遁齋閒覽》〕

●卷三十七·譏誚門上

陳彭年，大中祥符中與晁文莊內翰等四人同知貢舉。省試將出奏試卷，舉人壅衢觀其出省。諸公皆慘赧其容，獨彭年揚鞭肆意，有驕矜之色。榜出，有甥不預選，怒入其第。會彭年未來，於幾上得黃敕，乃題其背曰：「彭年頭腦太冬烘，眼似朱砂鬢似蓬。紕繆幸叨三字內，荒唐仍在四人中。取他權勢欺明主，落卻親情賣至公。千百孤寒齊下淚，斯言無路達堯聰。」彭年怒，抱其敕入奏，章聖見而不悅，然釋其罪。〔《江南野錄》〕

唐太宗燕近臣，長孫無忌嘲歐陽詢曰：「聳膊成山字，埋肩畏出頭。誰言麟閣上，畫此一彌猴。」詢應聲曰：「縮頭連背聳，漫襠畏肚寒。只緣心渾渾，所以面團團。」太宗改容曰：「詢豈不畏皇后聞耶？」無忌，長孫後之弟也。〔《小說舊聞》〕

唐相張延賞選婿，無可意者。其妻苗氏賢而知人，特選進士韋皋許之。皋性疏曠，不拘細行，延賞竊悔。由是婢僕頗輕慢，惟苗氏待之益厚。皋因辭東游，張氏罄奩具以治行，延賞幸其去，以七馱物為贐，皋行，翌日悉還之，惟留奩物及書冊而已。後五年，皋擁節旄，會德宗幸奉天，持節西川替延賞，乃改姓名作韓翱，人莫敢言。至天回驛，去府三十里，人有報延賞曰：「替柏公者。韋皋也，非韓翱。」苗氏曰：「若韋皋，必韋郎也。」延賞曰：「天下姓名同者甚眾，彼韋生必填溝壑，豈能乘吾位乎？」次日果韋皋也，延賞慚懼，自西門潛遁。皋入見苗，禮奉過布衣之日，求前輕慢者皆杖死之。時泗濱郭圍因為詩曰：「宣父從周又入秦，昔賢誰不困風塵！當時甚訝張延賞，不識韋皋是貴人。」〔《唐宋遺史》〕

彭齊，吉州人，才辯滑稽，嘗謁南豐宰而不禮之。一夕虎入縣廳，噬所養羊，棄殘而去，宰即以會客，齊預焉。翌日獻詩於宰曰：「昨夜黃班入縣齋，分明蹤跡印蒼苔。幾多道德驅難去，些子豬羊引便來。令尹聲聲言有過，錄公口口道無災。思量也解開東ト，留得頭蹄待秀才。」覽者絕倒。〔《青箱雜記》〕

景德初，河朔舉人張存任弁，皆以防城得官，有無名子嘲曰：「張存解放旋風炮，任弁能燒猛火油。」〔《青箱雜記》卷八〕

丘浚寺丞失意，遍游諸郡，至山陽，郡守屢召之夜飲。翌日作詩曰：「丑卻天下美人面，正得世間君子心。」郡將他日再為文字飲以謝之。至宜真，太守召看牡丹，作詩曰：「何事化工情愈重，偏教此卉大妖妍。王孫欲種無餘地，顏巷安貧欠買錢。曉檻競開香世界，夜欄誰結醉因緣。須知村落桑耘處，田叟飢耕婦不眠。」又至五羊贈太守詩曰：「碧睛蠻婢頭蒙布，黑面胡兒耳帶環。幾處樓台皆枕水，四周城郭半圍山。」又詩曰：「階上腥臊堆蜆子，口中濃血吐檳榔。」

又詩曰：「風腥蠻市合，日上瘴雲紅。」太守見之大不懌。〔《翰府名談》〕

天聖中修國史，王安簡謝陽夏李邯鄲黃唐卿為編修官。安簡神情衝淡，唐卿刻意篇什。謝李嘗戲為句曰：「王貌閒如鶴，黃吟苦似猿。」〔《春明退朝錄》〕

唐既平劉展江淮之亂，上元間租庸使元載以吳越雖兵荒後，民產猶給，乃闢召豪吏分宰列邑而重斂之，時人謂之「白著」，言其役斂無名，其所著者皆公然明白無所嫌避。一云，世人謂酒酣為白著，既為刻薄之役，不堪其弊，則必顛沛酩酊如醉者之著也。渤海高亭有詩曰：「上元官吏稱剝削，江淮之人皆白著。」

唐景龍中，洛下霖雨百餘日，宰相不能調陰陽，乃閉坊市北門，卒無效，滂溢至甚。人歌曰：「禮賢不解開東ト，燮理惟能閉北門。」〔《朝野僉載》〕

孫魴沈彬李建勛好為詩什。魴有《夜坐》詩，為時所稱。建勛因匿於齋中，待彬至，乃問彬云：「魴之詩何如？」彬曰：「田舍翁火爐頭之語，何足道也！」

魴聞而出，誚彬曰：「何誹謗之甚而比田舍翁，無乃過乎！」彬曰：「子《夜坐》句：「劃多灰漸冷，坐久席成痕。」此非田舍翁火爐上作而何？」闔坐大笑。乃《題金山寺》云：「萬古波心寺，金山名日新。天多剩得月，土少不生塵。過櫓妨僧定，歸濤濺佛身。誰言張處士，題後更無人？」莫不服其驗雅。〔《江南野錄》〕

朝元龜，廬陵人。嘗謁邑宰，見趨伏生獷，欲窮以詞學，因新畫屏為戲珠龍，乃曰：「請子詠之。」元龜應聲而成，因諷宰受賂云：「翻身騰白浪，探爪攫明珠。」毛柄聚生徒於廬山白鹿洞，與諸生講論，所獲資鏹，皆以市酒。洞有辨者嘲云：「彭生作賦茶三片，毛氏傳詩酒半升。」嘗自題於齋壁云：「先生不在此，千載只空山。」因大醉一夕而逝。

劉炎少負詞學，晚為永新尉，拙於政治，遂有貪名。太守行邑，覬覦之意，而炎不悟，既行，以詩諷炎云：「未到桃源時，長憶出家景。及到桃源了，還似鑒中影。炎乃和而複之，後因民訴受賄，遂按以法。炎複有詩云：「早知太守如狼虎，獵取膏粱以之。

羅隱性傲睨，初赴舉過鐘陵，見營妓雲英。一紀後下第又過，複見之，雲英曰；「羅秀才尚未脫白。」隱以詩嘲之曰：「鐘陵醉別十餘春，重見雲英掌上身。

我未成名英未嫁，可能俱是不如人。」隱與顧云同謁淮南相國高駢，云為人雅律，高公遂留雲而遠隱，隱欲歸武陵，與賓幕酌餞於雲亭，盛暑，青蠅入坐，高公命扇驅之，謔隱曰：「青蠅被扇扇離席。」隱聲曰：「白澤遭釘釘在門。」偶見《白澤圖》釘在門扇，乃譏云也。時高公欲繼淮南王求仙方為妖亂，後為畢將軍所害。隱作《妖亂志》以譏之，故有《題延和閣》云：「延和高閣勢凌雲，輕語猶疑太一聞。燒盡降香無一事，開門迎得畢將軍。」僖宗在蜀，隱作詩數首以刺諸侯。及還梁，為朝貴所疾，乃謁錢武肅焉。獻《僖宗在蜀詩》曰：「白丁攘臂犯長安，翠輦倉皇路屈蟠。丹鳳有情雲外遠，玉龍無跡渡頭寒。靜思貴族謀身易，危惜文皇創業難。不將不侯何計是，釣魚船上淚闌幹。」又作《僖宗還京》曰：「馬嵬楊柳尚依依，又見鑾輿幸蜀歸。泉下阿蠻應有語，這回休更怨楊妃。」

〔《鑒戒錄》〕、〔《郡閣雅談》〕謂青蠅、白澤對句是寇弱謝觀作。

蘇子美監進奏院，因賽神召館中同舍，是時江南人李中舍因梅聖俞謁子美，且願預此會。聖俞以為言。子美曰：「食中不設蒸饅餅夾，坐上安有國舍虞台。」

李銜之，遂暴其事於言語，為劉元瑜所彈，子美坐謫。故聖俞有《客至》詩云：「有客十人至，共食一鼎珍。一客不得食，覆鼎傷眾賓。」蓋指李也。〔《詩史》〕

來鵠，洪州人，咸平中名振都下，然喜以詩譏訕當路，為人所惡，卒不第。

《金錢花》云：「青帝若教花裏用，牡丹應是得錢人。」《夏云》云：「無限旱苗枯欲盡，悠悠閒處作奇峰。」《偶題》云：「可惜青天好雷電，只能驅趁懶蛟龍。」〔《詩史》〕

唐湖州參軍陸蒙妻蔣氏，善屬文，然嗜酒。姊妹勸節酒強餐，蔣應聲曰：「平生偏好飲，勞爾勸吾餐。但得尊中滿，時光度不難。」僧知業有詩名，與蒙善，一日訪蒙談玄，蔣使婢奉酒。知業云：「受戒不飲。」蔣隔簾謂曰：「上人詩云：『接岸橋通何處路，倚樓人是阿誰家？』觀此風韻，得不飲乎？」知業慚而退。

濠州西有高唐館，俯近淮水。御史閻欽授宿此館，題詩曰：「借問襄王安在哉？山川此地勝陽台。今朝寓宿高唐館，神女何曾入夢來！」有李和風者至此，又作詩曰：「高唐不是這高唐，淮上江南各異方。若向此中求薦枕，參差笑殺楚襄王。」〔《南部新書庚》〕

丁晉公為玉清昭應宮使，夏英公為判官。一日賜宴齋宮，優人有雜手藏Ｂ３者，晉公顧英公曰：「古人無詠藏Ｂ３詩，請賦一章。」英公為一絕云：「舞拂挑珠複吐丸，遮藏巧使百千般。主公端坐無由見，卻被旁人冷眼看。」〔《倦游雜錄》〕

楊礪尚書以耳聾致仕，居雩縣別業。同里高氏資厚，有二子小字大馬小馬。

一日里中社飲，小馬攜酒一就楊公曰：「此社酒善洽聾，願持杯酌之無餘瀝。」

楊書絕句與之云：「數十年來雙耳聵，可將社酒便便能醫？一心更願青盲子，免見高家小馬兒。」〔《倦游錄》〕

景初，詔先朝免解人候將來特與推恩。有無名子改王元之升平詞以嘲曰：「舊人相見問行年，便說真宗更以前。但看綠袍包裹了，這回冷笑入黃泉。」

永叔在政府將引去，以詩寄潁州常夷甫曰：「笑殺汝陽常處士，十年騎馬聽朝雞。」致政歸穎，又贈之詩曰：「賴有東鄰常處士，披蓑戴笠伴春鋤。」明年，夷甫起授侍講判國子監，有無名子改前詩作夷甫寄永叔曰：「笑殺汝陰歐少保，新來處士聽朝雞。」又云：「昔日潁陰常處士，卻來馬上聽朝雞。」史沆仕不得志，好持人長短，世以凶人目之，亦終以此敗。嘗過江州琵琶亭題詩云：「坐上騷人雖有詠，江邊寡婦不難欺。若使王涯聞此曲，織羅應過賞花時。」並〔同前〕

邵安石，連州人。高湘侍郎南遷歸朝，途經連江，安石以所業投之，遂見知，同至輦下。湘知貢舉，安石擢第，詩人章碣賦《東都望幸》詩刺之曰：「懶修珠玉上高台，眉目連娟幸不開。縱使東巡也無益，君王自帶美人來。」〔《古今詩話》〕

泗州僧伽塔，人多云其下真身也。塔後有閣，記興國中初塑事甚詳。退之詩云，火燒水轉掃地空」，則真身之焚久矣。塔本般匠所建，俗言塔頂為天門。蘇國老有詩云：「上到天門最高處，不能容物只容身。」蓋譏在位者。

孫皓為晉所滅，封歸命侯。武帝問皓曰：「聞南人好作《爾汝詩》，爾頗能否？」皓被酒舉觴曰：「昔與汝為鄰，今與汝為臣。勸汝一杯酒，令汝壽萬春。」

帝悔之。

吳武陵有文而好訐，嘗以贓敗廣州，吏治殊不假貸。題詩路左壁曰：「雀兒來往風高，下視鶯意氣豪。自謂能生千里翼，黃昏依舊入蓬蒿。」

唐王鐸楊收皆薛逢同年，收作相，逢有詩曰：「須知金印朝天客，同是沙堤避路人。威風遇時皆瑞聖，應龍無水漫通神。」收聞之怒。王鐸作相，逢又有詩曰：「昨日鴻毛萬鈞重，今朝山嶽一毫輕。」鐸又怒。

羅隱與桐廬章魯風齊名。錢武肅崛起，以魯風善筆札，召為表奏孔目官，魯風不就，執之。後以羅隱為錢唐令，懼而受命，因宴獻詩云：「一個禰衡容不得，思量黃祖謾英雄。」自是始厚之。

馮瀛王鎮南陽，郡中宣聖廟壞，有酒戶十餘輩投狀乞修。瀛王未及判，有幕客題四句狀後云：「槐影參差覆杏壇，儒門子弟盡高官。卻教酒戶重修廟，覺我慚惶也不難。」瀛王遽罷其請，出己俸重修。

孫僅給事鎮永興日，多作詩。時玉清昭應宮初成，孫作《驪山濤》云：「秦帝墓成陳勝起，明皇宮就祿山來。」有人傳於京師，以為譏時政。

顏標，咸通中鄭薰下狀元及第。先是，徐寇作叛，薰欲激勸勛烈，意標乃魯公之後，故置之危科。既而詢其廟院，標曰：「寒素京國無廟院。」薰始大悟。

有無名子嘲曰：「主司頭腦太冬烘，錯認顏標作魯公。

光啟中，蔣れ以丹砂授韋中令，吳人張鵠有文而貧，或嘲之曰：「張鵠只消千馱絹，蔣れ惟用一丸丹。」〔並同前〕

王元之在朝，與執政不足，作《江豚濤詩》譏肥大云：「食魚蝦少肥盾。」

又云：「江雲漠漠江雨來，天意為霖不干汝。」俗云：「江豚出則風雨。」〔《古今詩話》〕

●卷三十八·譏誚門中

苗台符十六歲，張讀十八歲，同年登科，為鄭宣州幕。嘗列題於西明寺之東廡，或竊注之曰：雙前進士，兩個阿孩兒。」

李煜作江羅亭，四面栽江梅花，作艷曲歌之，韓熙載和云：「桃李不須誇爛漫，已輸了風吹一半。」時淮南已歸周。

趙嘏，浙人。有美妾，洎計偕，母不許攜行。會上元節為鶴林之游，帥見之，掩為已有。明年，嘏榮歸，以詩感之曰：「寂寞堂前日又薰，陽台去作不歸雲。

當時聞說沙吒利，今日青蛾屬使君。」帥聞遣歸。

李商隱依彭陽令狐楚，以箋奏受知。後其子有韋平之拜，浸疏商隱。重陽日，義山造其廳事，留題云：「十年泉下無消息，九日樽前有所思。」「郎君位重施行馬，東ト無因得再窺。」見之慚恨扃閉此廳，終身不處。

袁筠婚蕭楚女，言定未幾，擢進士第。羅隱以一絕刺之云：「細看月輪還有意，定知青桂近嫦娥。」

林和靖傲許洞，洞作詩嘲之云：「寺裡掇齋飢老鼠，林間咳嗽病獼猴。豪民送物鵝伸頸，好客窺門鱉縮頭。」

章郇公性簡靜，嘗為開封府試官，出《人為天地心賦》。舉子曰：「先朝曾試。」遽別出一題曰《教猶寒暑》，既非致思，舉子又上請：「此題出《樂記》，教乃樂教也。上在諒陰而用樂事，恐非便。」方紛紛不已，無名子作詩嘲曰：「式成廟裡沽良玉，夫子門前賣簸箕。唯有主司章得象，往來寒暑未曾知。」時南廟試《良玉不琢》，國學試《良弓之子必學為箕賦》。並〔同前〕

韓退之《彌明傳》云：嘗與文友會宿，有老道士形貌怪異，自通姓名求宿，言論甚奇，既飲酒，眾度其不能詩，因聯句詠爐中石鼎將以困之。首唱日：「妙匠琢山骨，刳中事調烹。」至彌明，自云不善俗書，人多不識，乃遣人執筆硯，吟曰：「龍頭縮蠢，豕腹脹膨亨。」坐客盡驚。會人思竭不能複續，彌明連促之。坐中有欲吟，其聲淒苦；彌明句中侮之曰：「仍於蚯蚓竅，更作蒼蠅聲。」

須臾倚壁睡，鼻息如雷，坐客異且畏之。〔《古今詩話》〕

光化中，羅隱佐兩浙幕，同院沈嵩得新榜，封示隱，隱批一絕於紙尾曰：「黃土原邊狡兔肥，犬如流電馬如飛。灞陵老將無功業，猶憶當時夜獵歸。」

貞元中，太府卿韋渠牟、金吾李齊運皆寵貴，薦人多得名位。時劉師老穆寂皆應科目，渠牟主穆寂，齊運主師老。會齊運對，順宗嗟其羸弱，許以致仕而歸，師老夫據。無名子嘲曰：「太尉朝天升穆老，尚書倒地落劉師。」劉禹錫曰：「名場如此。」

王文惠相府中病，尤好釋氏，時有人作詩曰：「誰謂調元地，翻成養病坊。

但見僧盈室，寧知火燎房。」

盧肇黃頗皆宜春人，頗富於財而肇苦貧，與頗同赴舉，複同日登途。郡守獨餞頗於郵亭而遣肇。明年肇狀元登第歸，郡守會肇看競渡。肇即席作詩曰：「向道是龍剛不信，果然奪得錦標歸。」太守大慚。

韋蟾左丞至長樂驛，見李給事題名，因書其側云：「渭水春山照眼明，希仁何事寡詩情？只應學得虞姬婿，書字才能紀姓名。」

劉魯風，江西投所知，為典謁所阻，因得一絕曰：「萬卷書生劉魯風，煙波千里謁文公。無錢乞與韓知客，名紙生毛不為通。」

範魯公質舉進士，和相凝愛其程文，以自登第舊在十三人，謂魯公曰：「公之詞業，合在甲選，暫屈十三人傳老夫衣缽可乎？」魯公謝之，後果至宰相，亦且相繼。門生有獻詩者云：「從此廟堂添故事，登庸衣缽亦相傳。」

李鬱尚書為荊南從事，有朝士寄書，字體殊惡，李寄詩曰：「華緘千里到荊門，章草縱橫任意論。應笑錘張虛用力，卻教羲獻謾勞魂。惟堪愛惜為珍寶，不敢留傳示子孫。深荷故人相愛處，天行時氣許教吞。」言堪作符也。並同上

北齊盧思道聘陳，設宴聯句作詩，先唱者譏北人云：「榆生欲飽漢，草長正肥驢。」謂北人食榆，吳地無驢，故有此句。思道即續之曰：「共甑分炊飯，同鐺各煮魚。」謂南人無義，同炊異饌也。吳人愧之。〔《譚藪》〕

洛陽有譚歌婦人楊苧蘿，能辯言，有才思，楊凝式侍郎以侄女呼之，憐其聰慧也。時有僧雲辨者，有文，善能講經，善應對，若祀祝之辭，隨名位高下對之三十字如宿思。少師尤重之。長壽二年五月，云辯講對歌者，忽有蜘蛛於簷前垂絲而下，正對少師與雲辯前。少師笑謂歌者曰：「試嘲得著，奉絹五匹。」歌者不思，應聲嘲之，意不離蜘蛛戲之云辯，云辯體充肚大不能行。少師見詩絕倒，大叫：「和尚將絹五匹。」云辯慚且笑，與絹五匹。詩嘲蜘蛛曰：「吃得肚罌撐，尋絲繞寺行。空中設羅網，只待殺眾生。」〔《洛陽舊聞》〕

至和間，有數達官以詩知名，常慕樂天體多得於容易。曾有一聯云：「有祿肥妻子，無恩及吏民。」有人戲之曰：「昨日通衢，遇一輜車載極重，羸牛甚苦，豈非足下妻子乎？」聞者傳以為笑。〔《歐公詩話》〕

向文簡在延州，嘗有詩云：「四時常有煙棚合，三月猶無菜甲生。」又有人《嘲同州》詩云：「三春花發惟樗樹，二月鶯啼是老鴉。」〔《雜志》〕

徐州雲水山人張天驥，不遠千里見朱定國於錢塘，愛其中風物，遂欲徙家居焉。春盡思歸，以詩戲之云：「羨公飄蕩一孤舟，來作錢塘十日游。水洗禪心都眼淨，山供詩筆總眉愁。雪中乘興真聊爾，春盡思歸都罷休。何事卻尋朱處士，種魚萬尾桔千頭。」〔《紀詩》〕

閩人廖複，天禧二年求薦，天府下，撾鼓訟之，覆考再收，省試又下。湖人凌景陽因複訟之，亦再收高第，遂登科。士子作詩嘲複曰：「細思堪恨廖賢良，論中科名屬景陽。啼得血流無用處，為他人作嫁衣裳。」朱定國〔《續歸田錄》〕

景中，有輕薄子以古人二十字詩益成二十八字嘲誚曰：「仲昌『故國三千里』，宗道『深宮二十年』。殿院『一聲河滿子』，龍圖『雙淚落君前』。」龍圖，王博文也，嘗更大藩，鎮開封府，知三司使一日對上前，因敘揚歷之久，不覺淚下。殿院，蕭定基也，為殿中侍御史，與韓魏公吳春卿王君貺同發解。開封舉人作河滿子曲嘲之，因奏事，仁宗問之，令誦一遍。王宗道為諸王教授及講書凡二十餘年，不求進用。仲昌者，章郇公之仲從子，論科場不公，奏聞，牒歸建州。當時以為雖用古人詩句，而切中一時之事，盛傳以為笑樂。〔《東齋錄》〕

丁晉公與楊文公游處宴集，必有詼諧之語，複皆敏於應答。一日台諫攻文公，因晚俟晉公之門，方伏拜，晉公亟謂文公曰：「內翰拜時髭擊地。」文公隨聲答曰：「相公坐處幕瞞天。」蓋楊美髭髯而丁第方盛設帷幕，因互相譏也。〔《有宋佳話》〕

太尉田重進起於戎行，晚年好道術，喜黃白有揀停兵士張花項衣道服，以其項多雕篆，目之為花項。又引道士為同志，前後所用錢帛悉資之無少違，久而無成。忽一日雲出採藥，八月當成。晚大醉歸，重進問尊師從來，飲何遽醉。花項微笑：其實不飲，昨日見一仙流。向西頂禮。重進問何人。花項恭肅低言即呂洞賓。謂曰：重進武人，好事如此，此人有壽，今已有微疾，田微染風こ，某當暫屆少藥療之。田大喜曰：「重進粗人，何銷神仙下降？」且曰：「何時至？」花項曰：「此月十五日夜三更必至。呂不欲多見人，望太尉於射亭張設，用好新ブ褥，靜室燃香，鮮果好酒。」後至五更，重進久患風，折腰艱難。重進方欲責花項虛誕，外報尊師門大開，囊篋般運已盡。重進慚恨，鳴指曰：「無良漢，無良漢！」自是不複信。時有無名人獻詩一首以笑之，永興軍人尚能念誦。詩曰：「或作黃金或作銀，熱人好幸搏尖新。一朝狂惑田重進，半夜扳迎呂洞賓。呆漢出門時引領，黠兒得路已潛身。雖稱兩個無良漢，笑殺長安萬萬人。」〔《洛陽舊聞》〕

湖南徐仲雅與李宏皋劉昭禹齊名，所業百餘卷並行於世。《耕夫謠》一首云：「張緒逞風流，王衍事輕薄。出門逢耕夫，顏色必不樂。肥膚如玉潔，力拗絲不折。半日無耕夫，此輩總餓殺。」〔《雅言雜載》〕

周顓處士，洪儒奧學，偶不中第，旅浙西，從事歡飲，惟昧於章程，座中皆戲之，有贈詩曰：「龍津掉尾十年勞，聲價當時鬥月高。惟有紅妝回舞手，似持霜刃向猿猱。」周和曰：「十載文場敢憚勞，宋都回為風高。今朝甘伏花枝笑，任道樽前愛縛猱。」〔《甫唐近事》〕

廬山道士體貌魁偉，飲酒啖肉，居九天使者廟，有雙鶴因風所飄，憩於廟庭。

道士驚喜，自謂當赴上天命，令山童控而乘之，羽儀清弱，不勝其載，毛傷骨折而斃。翌日馴養者知，訴於公府。處士陳沆嘲之曰：「啖肉先生欲上升，黃雲踏破紫雲崩。龍腰鶴背無多力，傳語麻姑借大鵬。」〔《南唐近事》〕

李山甫詩名冠於當代，過烏江《題項羽廟》云：「為虜為王盡偶然，有何慚見渡江船。平分天下猶嫌少，可要行人贈紙錢？」又《贈宿將》云：「校獵燕山經幾春，雕弓白羽不離身。年來馬上渾無力，望見飛鴻指似人。」

任穀富有經術，隱居於洛以俟召命。未降蒲輪，乃躬到京訪知己，有朝官戲贈曰：「雲間應訝雁書遲，自到京中探事宜。從此見山須合眼，被山相賺已多時。」

後至補袞。〔《幽閒鼓吹》〕

曹確楊收徐商路岩同秉政，時有詩嘲之曰：「確確無餘事，錢財總被收。商人都不管，貨賂幾時休？」〔《南部新書》〕

方幹為徐凝所器重，嘗有詩云「押得新詩草裏論」，反語云「村裏老」，所以誚凝。〔《古今詩話》〕

賈島為長江簿，除一少年為代，而不欲赴。張為詩刺之曰：「少年為理但公清，鴻漸行中是去程。莫恨長江為短簿，可能勝得賈先生？」〔《鑒戒錄》〕

晉宋以來，始置員外郎，掌省事，彌重其選，時議以比部郎中，雖品卑而望美。省中諸郎不自員外郎拜者，謂之「土山頭」，言不歷清資，便拜高品，有似長征兵士便授邊遠果毅。景雲中，趙謙光自彭州司馬入為大理正，遷戶部郎中，不歷員外郎。戶部員外郎賀若涉曾戲之曰：「員外由來美，郎中望不優。誰知粉省裏，翻作土山頭？」謙光答曰：「錦帳隨情設，金爐任意熏。惟愁員外置，不應列星文。」時人以為奇句。〔《雍洛靈異小錄》〕

陸海縣漁人張儀於海上見銅蓮花趺，送長安北寺，與大興善寺阿育王金象大小正同。後有異僧云：「天竺阿育王象忽失所在，時有僧夢云：『吾出河東，為高理所得。』僧在阿育王寺，故特遠來尋理。」引僧入寺，僧故放光，僧云：「有圓光，尋之必至。」咸安年間，合浦人董崇之因採珠見海底有異光，取獲圓光奏上。晉簡文帝使施象上，宛然正同。台上有西域古書，胡僧求那跋摩識之，梵書也。云是阿育王第四女所造。隋文帝載入內道場，梁武帝太極殿寺遭火，東明觀道士李榮戲詠曰：「道善何曾善，雲興又不興。如來焚亦盡，唯有一群僧。」

識者雖以榮詩為能，亦因減其聲。〔《閒居詩話》〕

●卷三十九·譏誚門下

大中元年，魏扶知禮闈，入貢院題詩曰：「梧桐葉落滿庭陰，鎖閉朱門試院深。曾是昔年辛苦地，不將今日負前心。」及榜出，為無名子削為五言詩譏之。

〔《南部新書》〕

先天中，王上客為侍御史，自以才望當在前行，忽除膳部員外郎，微有恨惋，吏部郎中張思詠曰：「有意嫌兵部，專心望考功。誰知腳蹬，幾落省橋東。」

蓋膳部在省最東北隅也。

趙儀質麼陋，第名後赴姻禮，儐相以詩嘲之曰：「巡關雖傍樗蒲局，望月還登乞巧樓。第一莫教嬌太過，緣人衣帶上人頭。」又曰：「不知元在鞍橋里，將謂空馱席帽歸。」又曰：「火爐床上平軀立，便與夫人作鏡台。」

崔立言高退，隱茅山，善謔浪，為詩贈營妓敦龐者曰：「瓦棺寺裏逢行跡，華岳山頭露掌痕。不須惆悵愁難嫁，待與將書問岳神。」瓦棺寺有大佛跡，嶽神大人。又醉中謔浙西廉使曰：「山夫留意向丹梯，連帥邀來出藥畦。常見浙東誇鏡水，鏡湖元在浙江西。」並同上

太平廣記言杜牧為宣州幕，有酒妓肥大，牧之贈詩曰：「盤祖當時有遠孫，尚令今日逞家門。一車白土將泥臉，十幅紅綃補破揮。瓦棺寺裏逢行跡，華岳山頭見掌痕。不須啼哭愁難嫁，待與將書問岳神。」與此同，未知孰是。

張唐卿進士第一人及第，期集於興國寺，題壁云：「一舉首登龍虎榜，十年身到鳳凰池。」有人續云：「君看姚曄並梁固，不得朝官未可知。」後果終於京官〔《筆談》〕

惠崇詩自負有「河分岡勢斷，春入燒痕青」。時人或有疑譏其犯古者，嘲之曰：「河分岡勢司空曙，春入燒痕劉長卿。不是師兄多古句，古人詩句似師兄。」

〔《閒居詩話》〕

元居中作宿守，郡有官妓小蘇善歌舞，幼而聰慧，元守甚憐之。一日宴罷，令就座客關彥長求詩。關善詼諧，即當時名公也，得詩云：「昔日聞蘇小，今朝見小蘇。未知蘇小貌，得似小蘇無？」由是以此自負，相傳以起聲，士大夫從此作詩甚眾。洎長大，數年間體豐修長，未免尚語此。蘇子瞻出知湖州，亦來乞詩。

蘇書與之云：「舞腰窈窕，影搖千尺龍蛇動；歌喉宛轉，聲散半天風雨寒。」此石曼卿《古松》詩，遂為士大夫笑。〔《泗上錄》〕

曹唐羅隱同時，才情不殊。羅曰：「唐有鬼詩。」或曰：「何也？」曰：「水底有天春寂寂，人間無路月茫茫。」唐曰：「羅有女子詩。」或曰：「何也？」

曰：「若教解語應傾國，任是無情也動人。」此蓋羅《牡丹》詩也。〔盧瑰《抒情》〕

賈島狂狷行薄，執政惡之，故不與選。裴晉公於興化作池亭，島詩曰：「破卻千家作一池，不栽桃李種薔薇。薔薇花謝秋風起，荊棘滿庭公始知。」人皆惡其不遜。〔《古今詩話》〕

胡旦秘監性褊躁，喪明，居襄陽，愛譏郡政。夏英公常師事之。及公貴達，胡尚以青衿視公。公出鎮襄陽，時一造焉。一日謂公曰：「讀書乎？」曰：「郡事少暇，比只作得一《燕雀詩》。」胡曰：「試舉之。」曰：「燕雀紛紛出亂麻，漢江西畔使君家。空堂自恨無金彈，任爾啾啾到日斜。」自爾少戢。

蔡君謨守福唐，會李太伯與陳烈於望海亭，以歌者侑酒，方舉板一拍，陳驚怖越席，攀木逾垣而去。李作詩曰：「七閩山水掌中窺，乘興登臨到落暉。誰在畫橋沽酒處，幾多鳴櫓趁潮歸。晴來海色依希見，醉後鄉心積漸微。山鳥不知紅粉樂，一聲檀板便驚飛。」蓋譏其矯也。

梅聖俞過揚州，宋公序送鵝，作詩謝云：「嘗游鳳池上，曾食鳳池萍。乞與江湖客，從交養素翎。」公序得詩不懌。〔並）同前〕

乾符末，有客寓於廣陵開元寺，不為僧所禮，以筆題門而去：「龕龍去東海，時日隱西斜。敬文今不在，碎石入流沙。」僧眾皆不能詳之。獨有沙彌能解，眾問其由，則龕龍去矣有合字；時日隱矣有寺字；敬文不在苟字也；碎石入流沙卒字也。此不遜之言辱我曹也。眾僧大悟。沙彌乃懿皇朝雲皓供奉也。〔《桂苑叢談》〕

《長沙六快詩》，致仕屯田王揆作也。六人謂帥周沆、漕趙良規、憲李碩劉舜臣、ヘ朱景陽許玄。詩略曰：「湖外風物奇，長沙信難續。衡峰排古青，湘水湛寒綠。舟楫通大江，車輪會平陸。昔賢官是邦，仁澤流豐沃，今賢官是邦，刳啖人脂肉。懷昔《甘棠》化，傷今猛虎毒。然此一郡內，所樂人才六：漕與二憲僚，守連兩通屬。高堂日暮會，深夜繼以燭。幃幕皆綺紈，器皿盡金玉。歌喉若珠累，舞腰如素束。千態與萬狀，六人歡不足。因成《快活詩》，薦之堯舜目。」

餘數聯猥不可錄。揆與樊太博立里交素，俱老於故鄉而林泉相依，以二疏自高。

謗詩既出，捕樊以脅之。樊義薄無守，悉以游從之事賣之，以求苟免而希賞。獄具ゥ謗削籍，立以告發加秩，昂然拜命，略無三褫之羞。訓詞云：「為爾交者，不其難乎？」〔《湘山野錄》〕

皇甫松著醉鄉日只三卷，自敘之云：「松，丞相倚章公表甥，然不薦舉。」

因襄陽大水，遂為《大水變》極言誹謗，有」夜入真珠室，朝游玳瑁宮」之句。

丞相有愛姬名真珠。〔《摭言卷士》〕

張曙崔昭緯，中和間西川同舉，相與謁日者問命，時曙自恃才名籍甚，人皆呼為將來狀元，崔亦分居其下。無何，日者殊不顧曙，惟目崔曰：「將來萬全及第。」曙有慍色，曰：「郎君亦及第，但崔家郎君拜相，當於此時過堂。」既而曙果以愴恤不終場，昭緯首冠，曙以詩刺之曰：「千里江山陪驥尾，五更風水失龍鱗。昨夜浣沙溪上雨，綠楊芳草為何人！」崔不平之。會夜飲，崔以巨觥飲張，拒之，崔曰：「但吃，待我作宰相，與你取狀元。」張拂衣而出，因不叶。後七年，崔自內大廷拜，張於後三榜裴公下及第，果於崔公下過堂。並同上〔《唐摭言》卷十一〕

崔玨佐大魏公幕，與副車袁充不葉，公俱薦之於朝，崔拜蕓閣校仇。縱舟江滸，會有客以絲桐詣公，公善之而迎玨至，公從容為客請一篇。玨方懷拂鬱，因而發洩所蓄為詩：「七條糸玄上五音寒，此藝知音自古難。惟有河南房次律，始終憐得董亭蘭。」公不懌，崔大慚恚。〔《摭言》卷十一〕

元微之在浙東時，賓府有薛書記，飲酒醉，因爭令，以酒器擊傷微之，由是遂去幕，乃作《十離詩》為獻。詩云：「馴擾朱門四五年，毛香足淨有人憐。無端咬著親情腳，不得紅絲毯上眠，」〔《犬離家》〕「越管宣毫始稱情，紅箋紙上撒花瓊。都緣用久鋒頭盡，不得羲之手裏擎。」〔《筆離手》〕「云耳紅毛淺碧蹄，追風曾到日東西。為驚玉貌郎君墜，不得華軒更一嘶。」〔《馬離廄》〕

「隴西獨自一孤身，飛去飛來上錦茵。都緣出語無方便，不得籠中更喚人。」

〔《鸚鵡離籠》〕「出入朱門未忍拋，有人常愛語咬咬。銜泥穢污珊瑚簟，不得梁間更壘巢。」〔《燕離巢》〕「皎潔圓明內外通，清光似照水晶宮。都緣一點瑕相污，不得終宵在掌中。」珠離掌「戲躍蓮池四五秋，常搖朱尾弄輪鉤。無端擺斷芙容朵，不得清波更一游。」〔《魚離池》〕「爪利如鋒眼似鈴，平原捉兔趁高晴。無端竄向青雲外，不得而今臂上擎。」〔《鷹離■》〕「蓊鬱新栽四五行，常將貞節負秋霜。為緣春筍鑽牆出，不得垂陰覆玉堂。」〔《竹腐亭》〕

「鑄瀉黃金鑒始開，初生三五月徘徊。為遭無限塵蒙污，不得華堂上玉台。」

〔《鑒離台》〕元公詩曰：「馬上同攜今日杯，湖邊還拂去年梅。年年只是人空老，處處何曾花不開。歌詠每添詩酒興，醉酣還命管弦來。樽前百事皆依舊，點檢唯無薛秀才。」〔《披言》〕、〔《鑒戒錄》〕有薛濤上連帥〔《犬離家魚離池鸚鵡離籠竹離叢珠離掌》〕五詩。謂薛書記，不知孰是。

趙昌言為樞密副使，時陳儀與董儼俱為三司鹽鐵副使，胡旦知制誥院，盡同年生，俱少年，為一時之俊。梁顥又嘗與同幕。五人者旦夕會飲於樞第，茶觴壺矢，未嘗虛日。每乘醉，夜方歸。金吾吏逐夜候馬首聲喏。儀以醉鞭指其吏曰：「金吾不惜夜，玉漏莫相催。」都人諺云：「陳三更，董半夜。」〔《玉壺清話》〕

張文潛嘗作《齊安行》，詞甚不美，末云：「最愁三伏熱如甑，北客十人九人病。百年坐死回中州，千金莫作齊安游。」而潘老，黃人也，為作解嘲云：「為邦雖陋勿雌黃，我曾侍立蘇公旁。見公顏色不憔悴，不似賈誼來江湘。它州雖粗勝吾州，無此兩公相繼游。」〔《王直方詩話》〕

王令逢原，廣陵人，既見知於舒王，聲譽赫然，時附麗之徒望風伺候，守牧冠蓋日滿其門，進譽獻諂，初不及文字間也。逢原厭之，大署其門云：「紛紛閭巷士，看我複何為？來即令我煩，去即我不思。」意有知恥者，而干謁不衰

東坡號思聰詩為《水鏡集》，又作序贈之云：「聰能為水鏡，以一含萬，則書與詩當益奇。吾將觀焉，以為聰得道深之候。」及聰來京師，種種不進，有人戲之云：「水鏡年來亦太昏。」

張文潛作《大旱詩》云：「天邊趙盾益可畏，水底武侯方醉眠。」時人以為幾於「湯Ь右軍」也。並同上

晉劉道真遭亂，於河側牽船，見一老嫗搖櫓，道真嘲之曰：「女子何不調機弄杼，因甚旁河搖櫓？」答曰：「丈夫不跨馬揮鞭，因甚旁河牽船？」又嘗與人草中同盤共飲，見一嫗將兩小兒過，並著青衣，嘲之曰：「青羊引雙羔。」婦人曰：「兩豬共一槽。」道真無以對。〔《因話錄》〕

唐宋國公不解射，九月九日賜射，箭俱不著垛，一無所獲。歐陽詢詠之曰：「急風吹緩箭，弱手馭強弓。欲高翻複下，應西還又東。十回俱著地，兩度並擎空。借問誰為此，只應是宋公。」蕭封宋國公。後帝見此詩，謂曰：「此乃四十字章疏也。」由是與詢有隙。〔《太平廣記》〕

東皋子王字無功，有《杜康廟碑醉鄉記》，備言酒德。廣陵人劉虛白擢進士第，嗜酒，有詩云：「知道醉鄉無戶稅，任他荒卻下丹田。」世之嗜酒者，苟為仲尼之徒，得無為誥戒乎？〔《北夢瑣言》〕

李度，顯德中舉進士，攻詩，有「醉輕浮世事，老重故鄉人」之句，人多誦之。王樸為樞密，以此一聯薦於申文炳知舉，遂擢為第三，人或嘲曰：「主司只選一聯詩。」〔《玉壺清話》〕

寇文公嘗與張洎同省，一日作《庭雀詩》譏泊曰：「少年挾彈多狂逸，不用金丸用蠟丸。」蓋譏洎頃在江南重圍中而與李煜草詔內於蠟丸中追上江救兵之事也。洎不免強顏附之，後稍親暱。同上

龔彥和謫化州，持不殺戒，日夜禮佛，對客蟣虱滿衣領，不恤也。鄒志完嘲曰：「衣領從教虱子緣，夜深拜得席兒穿。道鄉活計君知否，飢即須餐困即眠。」

〔《冷齋夜話》〕

崔日用為御史中丞賜紫。是時佩魚須有特恩，內宴，中宗命群臣撰詞，曰：「台中鼠子直須諳，信足跳梁上壁龕。倚翻燈脂污張五，還來嚼帶報韓三。莫浪語，其王相。大家必若賜金龜，賣卻貓兒相報上。」中宗命以金魚賜之。〔《本事詩》〕

秦韜玉，京兆人，父為左千牛將軍。韜玉有詞藻，工長短歌，有《公子行》曰：「階前莎綠毯不卷，銀龜噴香挽不斷。亂花織錦柳捻絲，妝點池台畫屏展。

主人功業傳國初，六親聯絡馳朝車。鬥雞走狗家世事，抱來皆佩黃金魚。卻笑儒生把書卷，學得顏回忍飢面。」為田令孜擢用，未幾歲至丞郎。〔《摭言》〕

陳文亮，閩人。少為浮屠，後入王氏幕下，終遇害。僧文有詩贈之曰：「聞學湯休長鬢髭，罷修禪頌不披緇。龍盂虎錫安何處？象簡銀魚得幾時：宗炳社拋雲一榻，李膺門醉酒千卮。莫言誰管你閒事，今日塵中複是誰？」文亮為僧嘗為詩云：「誰管你閒事，塵中自有人。」故文譏之也。及遇害，文複吊之云：「不知冥漠下，今似鷓鴣無？」為文亮嘗《代遷客吟鷓鴣詩》云：「毛羽錦生光，江南是你鄉。四山聲欲合，遷客路猶長。相應隈叢竹，低飛近夕陽。就中汨羅岸，非細斷人腸。」〔《雅言系述》〕

王禹錫字元圭，行第十六，與東坡有姻。嘗作《賀知縣喜雨詩》云：「打葉雨拳隨手重，吹涼風口逐人來。「自以為得意。東坡見之曰：「十六郎作詩，怎得如此不入規矩？」禹錫云：「蓋是醉中所作。」異日又將一大軸呈坡，坡讀之云：「爾複醉耶？」〔《王宜方詩話》〕

●卷四十·詼諧門上

太宗賜錢思公以下《孝經詩》，令次韻和進。晁文元迥首出四句云：「舍後信標名，風篁自有聲。溫柔敦厚教，仙果子難生。」思公即便對晁公：「今日須了。」晁大笑：「諸公不曉，今日《孝經詩》稽遲，戲以此督之爾。」四句蓋次韻詩遲也。

祥符中，日本國遣使入貢，稱國之東有祥光現，其國素傳中原天子聖明則此光現。章聖詔本國建寺，賜額曰神光。朝辭日，夷使乞令詞臣撰一寺記。是時當制者雖中魁選，然詞學不優贍，居常止以張君房代之，蓋假其稽古才雅也。既傳宣訖撰寺記，時張尚為小官，醉飲樊樓，遣人遍京城尋之不見，而夷人在ト門翹足以候文，中人三促之，紫微大窘。後錢希白楊大年因玉堂暇日，改《閒忙令》，大年曰：「世上何人最號閒，司諫拂衣歸華山。」蓋種放得歸山時也。希白曰；「世上何人最號忙，紫微失卻張君房。」時傳此事為雅笑。〔《湘山野錄》〕

唐制：三班奉職月俸七百驛券，羊肉半斤。祥符中，有人題於驛舍曰：「三班奉職實堪悲，卑賤孤寒即可知。七百料錢消甚使，半斤羊肉幾時肥？」朝廷聞之，謂如此何以責廉，遂議增俸。〔《古今詩話》〕

陳亞少卿，維揚人，善詩什，滑稽尤甚。嘗與蔡君謨會於金山僧舍，酒酣，君謨題詩屏間曰：「陳亞有心終是惡。」即索筆對曰：「蔡襄無口便成衰。」少時為杭州於潛令，以利口謔浪，人或厭之。太守馬忠肅因其趨府，戒之，陳懼受教。俄有通刺謁者稱太祠郎李過庭。公罵曰：「何人家子弟？」亞率爾云：「李趨兒」馬公徐悟之，大笑。〔《唐宋遺史》〕

陳亞卿著《藥名詩》若、風月前湖近前胡，軒窗半夏涼半夏」；「棋為臘寒呵子下呵子，衣嫌春瘦縮砂裁縮砂」；及《贈祈雨僧詩》云「無雨若還過半夏半夏，和師曬作葫蘆巴葫蘆巴」之類，最膾炙人口。又曾知祥符縣，親故多干托借車牛，因作詩曰：「地名京界足親知荊介，托借尋常無歇時蠍。但看車前牛領上車前子，十家皮沒五家皮五加皮。」嘗言藥名用於詩無不可，而斡運曲折使各中理，在人之智耳。或曰：「延胡索可用乎？」曰：「可。」沉思久之，吟曰：「布袍袖裡懷漫刺，到處遷延胡索人鰻鯉、延胡索。此可贈游謁措大。」聞者絕到。與章郇公同年，將用之而為言者所沮，作《生查子》獻之曰：「朝廷數擢賢〔蒴擢〕，旋占凌霄路凌霄花。自是鬱陶人桃仁，險難無夷處蕪荑。也知沒藥療孤寒沒藥，食藥何須誤石藥。大幅紙連粘大腹皮，甘草《歸田賦》甘草。」又別作《閨情生查子》三首：其一曰：「相思意已深相思子、薏苡，白紙書難足白止。

字字苦參商苦參，故要檀郎讀狼毒。分明寄得約當歸當歸，遠志櫻桃熟遠志。何事菊花時菊花，猶未回鄉曲茴香？」其二曰：「小院雨餘涼禹餘糧，石竹風生砌石竹。羅扇盡從容蓯容，半夏紗廚睡半夏。起來閒坐北亭中北亭，滴盡真珠淚真珠。為念婿辛勤細辛，去折蟾宮桂桂。」其三曰：「浪蕩去來來茛菪，躑躅花頻換躑躅。可惜石榴裙石榴，蘭麝香消半麝香。琵琶閒後理相思枇杷、相思，必撥朱弦斷篳撥。擬續斷朱弦續斷，待這冤家看代赭。」又自為亞字謎曰：「若教有口便啞，且要無心為惡。中間全沒肚腸，外面任生棱角。」雖一時諧謔之詞，寄托亦有深意。又《歲旦示知己》云：「收寒歸地底，表老向人間。」《與人郊行》云：「馬嘶曾到寺，犬吠乍行村。」《送歸化宰赴闕》云：「吏辭如賀日，民送似迎時。」《懷舊隱》云：「排聯花品曾非僭，愛惜苔錢不是慳。」自成一家體。

〔《青箱雜記》〕

魏仲先寇萊公游陝郊僧寺，多留題，後同到，見萊公詩已用碧紗籠而仲先詩獨塵昏在壁，時有從行官妓頗慧，以紅衣袖拂之。仲先徐曰：「若得時將紅袖拂，也應勝著碧紗籠。」萊公大笑。〔同前〕

西都應天院去府十里，每朔望，留守帥府官朝拜，未曉而往，時行十里不交談，有人作詩云：「正夢寐中行十里，不言語處飲三杯。」有人送驢肉，複云：「廳前捉到須依法，合內盛來定付廚。」〔《春明退朝錄》〕

李濤相國性滑稽，為布衣時往來京洛間，汜水關有僧舍曰不動尊院，院中有僧不出院十餘載。濤每過常謁其院，必省其僧。未幾寺焚僧散，濤再過之，但有門扉而已，因題詩曰：「走卻坐禪客，移將不動尊。世間顛倒是，八萬四千門。」

〔《談苑》〕

韓浦韓洎，晉公之後，咸有辭學。浦善聲調，洎能為古文。洎嘗輕浦，語人曰：「吾兄為文，譬如繩樞草舍，庇風雨而已。予之文是造五鳳樓手。」浦性滑稽，竊聞其言，因有親知遺蜀箋，浦作詩與洎曰：「十樣蠻箋出益州，寄來新自浣溪頭。老兄得此全無用，助爾添修五鳳樓。」〔同上〕

內朝晨入庭內錯立，至駕欲坐，即御史台知班唱班，欲依班立也。王彥和汾與劉貢父同趨朝，王戲劉曰：「內朝日日須呼汝。」劉應聲曰：「寒食年年必上公。」〔《詩史》〕

王平甫博學耿介，語言輕肆，人或戲為心風。熙寧中乞郡得湖州。舒王以詩送之曰：「吳興太守美如何？柳惲詩才不足多。遙想郡人迎下擔，白蘋洲上起滄波。」譏其風也。平甫知其意，即以「吳興太守美如何」為破題作詩十首，其一曰：「吳興太守美如何？太守從來惡祝它。生若不為上柱國，死時猶合作閻羅。」

舒王聞之曰：「閻王見闕，請便赴任。」

方圭好為惡詩，宋公序知揚州日，圭來謁，宴於平山堂。圭誦詩不已，宋欲它辭已之，顧野外牛就木磨癢，謂坐客胡詼曰：「青牛恃力狂挨木。」詼應聲曰：「妖鳥啼春不避人。」宋公大笑。圭悟其意，飲散，至客次欲奮拳擊詼，眾救而免。並同上

劉予儀三入玉堂望大用，頗不懌，作詩云：「蟠桃三竊成何味，上盡鰲山跡轉孤。」移疾不出。朝士問疾，劉云：「虛熱上攻。」石文定在坐云：「只消一服清涼散。」謂兩府方得涼傘〔《侯鰭錄》〕

王君貺送牡丹與永叔，答詩云：「最好花常最後開。」蓋君貺同時輩皆入兩府，永叔以最後戲之也。王得詩不喜，對來價擲之。永叔謂人曰：「好花不開也。」

君貺聞之愈怒。〔《詩史》〕

李蕓居於泗上，一日納姬，友人鐘公寄詩曰：「昨暮閒行泗水ヂ，綠楊堤上睹雲。知君買得千金笑，只用何曾兩日錢。」蓋蕓以二萬錢置此姬也。〔《詩史》〕

範希文以大理寺丞監西溪鹽場。西溪素多蚊蚋，希文作詩曰：「飽去櫻桃重，飢來柳絮輕。但知求旦暮，休更問前程。」〔《冷齋夜話》卷五〕

馮瀛王性仁厚，家有一池，每得魚放池中。其子監丞每竊釣之，瀛王聞之不悅，於是高其牆垣，鑰其門戶，作一詩書其門曰：「高卻垣牆鑰卻門，監丞從此罷垂綸。池中魚鱉應相賀，從此方知有主人。」

吳善長郎中儀狀魁偉，頗類富丞相，文學之譽則無焉。有輕薄子贈之詩曰：「文章卻似呼延贊，風貌還同富相公。」國初有武臣呼延贊好吟惡詩，故云。

〔《倦游雜錄》〕

熙寧中，章子厚察訪湖北，因以兵收辰溪之南江諸蠻，時有吳僧願成亦在軍中，自稱察訪大師，每出則乘大馬以撾劍擁從呵殿而行。隨兵官李資入洞，資為蠻人所殺，成亦被縛，既而放歸，猶揚揚自得。詩僧文瑩嘲之曰：「童頭浮屠浙東客，傳呼避道長沙陌。寶撾青蓋官儀雄，新賜袈裟椹猶黑。察車後乘從驅挈，庸夫無謀動蠻穴。暗灘夜被猿猱擒，縛入新溪哭殘月。畏佛不敢烹，脫身腥窟存餘生。放師回目不自愧，反以意氣湘南行。我聞辛有適伊川，變戎預讖《麟經》編。《暌》車載鬼籲可怪，宜入《熙寧志怪篇》。」

京師優人以雜細物數十種布於地，使人暗記物色，然後遣沐猴認之。每沐猴得之，優人即曰：「道著也馬留。」留蓋優人呼沐猴之名。熙寧庚戌春，市井之人見舉子往往亦以馬留目之。其年狀元葉祖洽赴宴於池上，有下第進士寄詩曰：「著甚來由去賞春，也應有意惜芳辰。馬蹄莫踏亂花碎，留與愁人作醉茵。」

糸由而繹之，乃是「著也馬留」四字，蓋四句各取上一字。〔《倦游雜錄》〕

鄭君平性滑稽，及第後，有人以詩來金矍錢，君平以詩答曰，「五貫九百五十俸，省錢請來足甚用。還債還負亦無餘，買酒買肉何曾夢，妻兒終日只愁飢，婢僕過冬猶受凍。更有不識事閒人，獻詩獻啟覓甚甕！」〔《筆談》〕

張獻圖主簿，潁人，善嘲謔，以老榜得班行，寄書於家人曰：「汝作鸞孤，我為奉職，不忝矣。」又譏州縣官之貪污者云：「棒頭舊血添新血，篋裏黃金壓白金。」〔《古今詩話》〕

王丞相好嘲謔，初執政，對客悵然曰：「投老欲依僧。」再三言之。客應之曰：「急則抱佛腳。」丞相善之，複曰：「投老欲依僧是古人一句詩。」客曰：「急則抱佛腳亦是俗諺全句。上去頭，下去腳，豈不是的對？」丞相大笑。〔《中山詩話》〕

秘書省東即右威尉營，荒蕪摧毀，其大廳逼校正院，南對御史台。有人嘲之曰：「門緣御史塞，廳為校書侵。」〔《南部新書甲》〕

宋中道有俊才而身短小，人多戲之。蘇子美與中道年相懸，然甚愛其才調，中道亦傾心，作詩論交。子美長大魁偉，與中道並立，下視曰：「交不著。」此京師市井語也。號中道為宋錐，為其穎利而么麼雲，贈之詩曰：「譬如利錐末，所到物已破。」後中道通判洛州，洛州本趙地，有毛遂墓，聖俞作詩送行，舉錐處囊事，亦所以戲之也。〔《中山詩話》〕〕

太宗時，進士同年有數人名似姓者，或有取以為詩云：「郭鄭鄭東東野絡，馬張張夏夏侯。」熙寧中有，崔度崔公度，王韶王子韶」，皆的對也。又有章君陳陳君章二人未有似者。唐東方虯欲為西門豹作對，亦當時好事者為此對耳。

給事中馬子山，穆王八駿有山子馬，王丞相云：「馬子山騎山子馬。」莫有對者，相傳久之。有姓錢人為衡水令罷歸，或取以為對云：「錢衡水盜水衡錢。」錢聞之變色，或者對云：「吾正欲作對耳，非有實也。」〔《古今詩話》〕

咸通中，以舉子衣車服侈異，下令不許乘馬。時場中不下千人，皆跨長耳。

或嘲之曰，：「今年敕下盡騎驢，短帽長鞭滿九衢。清瘦兒郎猶自可，就中愁殺鄭昌圖。」鄭昌圖魁偉，故有此句。〔《摭言》卷十二〕

開元中，宰相蘇味道張昌齡皆有詩名，暇日相會，互相嘲謔，昌齡曰：「某詩所不及相公者，為無銀花合。」蓋蘇《元夕詩》有，火樹銀花合」之句也。味道日：「某詩所以不及相公者，為無今同丁。蓋張《贈張昌宗詩》有「昔日浮丘伯，今同丁令威」之句也。遂相對撫掌而笑。〔《本事詩》〕

武后朝，左司郎中張元一滑稽，時西戎犯邊，武后欲武氏立功因行爵賞，命武懿宗統兵平之。寇未入境，懿宗才逾，畏懦而遁。懿宗陋短，元一嘲之曰：「長弓與短箭，蜀馬臨高蹁。去賊七百里，隈牆獨自戰。忽然逢著賊，騎豬向南遁。」天后聞之未曉，曰：「懿宗無馬耶，何故騎豬？」元一解曰：「騎豬，夾豕也。」天后大笑。〔《本事詩》〕

總章二年興善寺火，塑象焚盡，道士李宗嘲之曰：「道善何曾善，言興又不興。如來燒亦盡，惟有一群僧。」

文潞公常言：潞中有一士人，憂制中游處，坐中有人嘲，輒嘗自云：「有年光德一王伸，戀酒貪歌不厭貧。三年得替歸朝去，贏得髭須白似銀。」其不羈檢也如此。特好事，人有善，必優禮待之。僧乾康金仙皆以能詩登門。士儒閻羽卿通《尚書春秋》，鄧潛有詞學，每接見則款語忘倦，議者以此稱之。〔《零陵總記》〕

雪峰悅禪師與興化銑公友善。既老，迎送不已，悅戒曰：「公不袖手山林，尚忍垢乎？」銑一日送官墮馬損臂，悅作偈戲云：「大悲菩薩有千手，大丈夫兒誰不有！興化和尚折一支，猶有九百九十九。〔《冷齋夜話》卷七〕

南華恭長老同嗣大愚少叢林，有書敘法乳，悅作偈曰：「與師瓶錫寄江湖，共憶當年在大愚。堪笑堪悲無限事，甜瓜生得苦葫蘆。」〔《冷齋夜話》卷七〕

東坡宿曹溪，讀《傳燈錄》，燈花墮卷上燒一僧字，以筆記於窗曰：「曹溪夜岑寂，燈下讀《傳燈》。不覺燈花落，茶毗一個僧。」〔《冷齋夜話》卷十〕

王平甫俊逸，貌陋而黑肥，嘗與餘同官於洛下，謂餘曰：「子可作詩贈我。」

餘因戲之云：「飛卿昔號溫鐘馗，思道通脫還魁肥。江淹善談筆五色，庾信能文腰十圍。只知外貌文採飾，誰料滿腹真珠璣？相逢酒侶洛陽社，不管淋漓身上衣。」

平甫由是不悅。〔《青箱雜記》〕

文潞公初登第，以大理評事知榆次縣。新鞔衙鼓來至，公戲書其上曰：「置向譙樓一任撾，撾多撾少不知他。如今幸有黃綢被，拿出頭來放早衙。」〔《詩史》〕

趙叔平宅在舊東門裡，後致政歸睢陽，更為客邸，時謂之無比店。李君錫保西京時，馳馬市中，有人新創酒樓，君錫過其下，悅其壯麗，名有巴。時人對曰：「梁苑叔平無比店，洛陽君錫有巴樓。〔《倦游錄》〕

歐陽景洗馬素有輕薄名。一日，金鑾長老乞書索米於玉泉長老。景授書，至玉泉開封，乃一絕云：「金鑾乃覓玉泉書，金玉相逢價倍殊。到了不干藤蔓事，葫蘆自去纏葫蘆。」相視發笑而已。〔《倦游雜錄》〕

胡秘監旦自知制院落職為襄州通判，時謝學士泌知州事，常因過廳飲酒。胡面色發赤，謝戲曰：「舍人面色如衫色。」胡應聲曰：「學士心頭似襆頭。」胡時衣緋。〔《倦游錄》〕

張濤自京東漕降通判太平州。葛元初授提舉銀銅坑冶，取濤腳色，欲發薦章。

贈一絕云：「提司坑冶是新差，職比催綱勝一階。若發薦章須腳色，下官蹤跡轉沉埋。」〔《倦游錄》〕

曹琰郎中，滑稽之雄者。因食落一牙，作詩曰：「昨朝飯里有粗砂，打落翁翁一個牙。為報妻兒莫惆悵，見存猶可食渾家。」〔《倦游錄》〕

杜祁公寓居華陰。有士鞏漢卿明俊有才，常與之談宴。因見鴨沒池中，祁公曰：「鴨沒池中。」鞏即曰：「蟬鳴樹上。」〔《倦游錄》〕

木饅頭，京師亦有之，謂之無花果，狀類小梨，中虛色微紅，味頗甘酸，食之發瘴。嶺外尤多，州郡待客取以為高。故人有詩云「公筵多木饅頭」。或謂嶺外諸郡刻木饅頭狀，底刻字云：「大中祥符年造到五十只。」談者之過也。

〔《倦游雜錄》〕

●卷四十一·詼諧門下

兵部李內相濤，唐宗室子，自河陽令一舉狀登科，小字社翁，每於班行中多自名焉，其坦率如此。翰林月給內醞，兵部嘗因春社寄翰林一絕云：「社翁今日沒心情，為乏治聾酒一瓶。惱亂玉堂將欲遍，依希循到第三廳。」其筆札遒麗，自成一家之妙。俗傳社日酒治耳聾，故有是句。〔《古今詩話》〕

顏師古解霍去病、穿域蹋鞠」云：以皮為之，實以毛，蹴踏為戲也。顏時鞠乃如此，至後唐已不同。歸氏子弟嘲皮日休曰：「八片尖斜砌作球，火灰ㄎ了水中揉。一包閒氣如常在，惹踢招拳卒未休。」

仁宗朝試《山海天地之藏賦》，長沙進士陳說同進士出身，謁鄉人胥偃內翰，因舉其賦。胥曰：「賦頗佳，但其間貼故事少耳。」說歸作詩曰：「紫宸較藝集英聰，作賦方知尚欠功。事內少它些子鐵，殿前贏得一堆銅。黃綢被下夫人暖，青瑣窗中學士空。寄語交朋須細認，主司頭腦太冬烘。」

盧延遜五舉方登第，嘗作詩云：「狐衝官道過，犬刺客門開。」租庸張相每誦之。又曰：「餓貓臨鼠穴，饞犬舐魚砧。」成中令激賞之。又曰：「慄爆燒氈破，貓跳觸鼎翻。」王忠懿愛之。盧嘗謂人曰：「平生投謁公卿，不意得貓兒狗子力也。」

梅聖俞與謝氏世姻。師直小字錦衣奴，聖俞作詩戲之曰：「古錦裁詩句，班衣戲坐隅。木奴今正熟，肯效陸郎無？」師直方十歲，讀詩而悟。

石曼卿登第，有人訟科場，覆考落者數人，曼卿在焉。方興國寺期集，符至，追所賜敕牒，餘人皆泣而起，獨曼卿解靴還使人，露體戴襆頭，笑語終席。次日放黜者例受三班借職，曼卿作詩曰：「無才且作三班借，請俸爭如錄事參。從此免稱鄉貢進，且須走馬東西南。」並同上

王梵志詩曰，「城外土饅頭，餡草在城里。每人吃一個，莫嫌沒滋味。」且為餡草，當使誰食之？為易其後兩句云：「預先著酒澆，圖教有滋味。」〔《東坡詩話》〕

馮袞牧蘇州日，多縱飲博，因大勝，以所得均與座客，吟云：「八尺台盤照面新，千金一擲鬥精神。合是賭時須賭物，不堪回首乞閒人。」〔《雅言雜載》〕

李紳相鎮廣陵，有少年甚疏簡，來謁。晤對間言，白尚書先寄元相公詩云：「悶勸迂辛酒，閒吟短李詩。」且曰：「辛大性迂嗜酒丘度，李二十短而能詩紳。」

少年，即丘度子也。謂李公曰：「小子每憶白廿二丈詩曰：『悶勸平昔酒，閒吟廿丈詩。』」李曰：「辛大有此狂兒，吾敢不存舊乎？」〔《雲溪友議》〕

崔涯張祜為一時狂友，好嘲謔。嘗戲贈營妓曰：「雖得蘇方木，猶貪玳瑁皮。

懷胎十個月，生下昆崙兒。」又曰：「布袍披襖火燒氈，紙補箜篌麻接弦。更有一雙皮屐子，紇梯紇榻出門前。」又嘲李端端云：「黃昏不語不知行，鼻似煙囪耳似鐺。猶把象牙梳插鬢，昆崙山上月初生。」端端得此詩而慚，遂往見二子，再拜請曰：「端端祗候三郎六郎，伏望哀憐。」乃重為一絕云：「覓得驊騮備繡鞍，善和坊裏取端端。揚州近日渾成錯，一朵能行白牡丹。」前嘲乃解。又嘗為雜嘲曰：「二年不到宋家東，阿母深居僻巷中。含淚向人羞不語，琵琶弦斷倚屏風。」「日暮追來香閣中，百年心事一朝同。寒雞鼓翼紗窗外，已覺恩情逐曉風。」

又悼人詩云：「赤板橋西小竹籬，插花還似去年時。淡黃衫子都無了，腸斷丁香畫雀兒。」

曹州酒糾雲娘瘦瘠而善歌，李宣古嘲之曰：「何事實堪悲，雲娘只首奇。瘦拳拋令急，長嘴出歌遲。只怕肩侵鬢，唯愁骨透皮。不須當戶立，頭上有鐘馗。」

複州凌岩夢《桂州筵上贈胡子女詩》云：「自道風流不可扳，那堪蹙額更頹顏。眼睛深似湘江水，鼻孔高於華岳山。舞態豈能安掌上，歌聲應不繞梁間。孟陽死後今千載，猶有家人覓往還。」並同上

楊叔寶，強人也。嘗為荊門幕，時虎傷人，楊就虎穴磨巨崖大刻《戒虎文》如韓文公《遣鱷魚文》。其略曰：「嗚呼爾彪，出境潛游。」改官於鬱州，以書托知軍趙定打《虎文》數本，書言嶺俗庸獷，欲以化之，仍有詩曰：「日將先聖《詩書》教，暫作文翁守鬱林。」守遣人打碑，次日本耆申：磨崖樹下大蟲咬殺打碑匠二人。荊門止以耆狀報叔寶。〔《湘山野錄》〕

薛逢晚年厄於宦途，策羸赴朝。值新進士綴行而出，時進士團所由數十人，見逢行李蕭然，前道曰：「回避新郎君。」逢囅然，即遣價語之曰：「報道莫貧相，阿婆三五少年時，也曾東塗西抹來。」〔《摭言》〕

許孟容進士及第學究登科，時人嘲之曰：「錦襖子上著蓑衣。」

張處士祜柘枝詩曰：「鴛鴦鈿帶拋何處，孔雀羅衫屬阿誰？」樂天呼為問頭詩。祜矛盾之曰：「鄙薄問頭之誚，所不敢辭，然明公亦有《目連變》，《長恨歌》云：「上窮碧落下黃泉，兩處茫茫都不見。」豈不是《目連變》耶？」並同上

王中令既平蜀，捕餘寇與伍隊相遠，飢甚，乃入一村寺中。僧醉甚箕踞，公怒欲斬之，僧應對不懾。公奇而釋之，問求蔬食。云：「有肉無蔬。」公益奇之。

饋以蒸豚頭，食之甚美，公喜問僧：「止能飲酒食肉耶？為有它伎耶？」僧自言能詩，公令賦《蒸豚詩》，操筆立成，詩云：「嘴長毛短淺含膘，久向山中食藥苗。蒸處已將蕉葉裹，熟時更用杏漿澆。紅鮮雅稱金盤貯，軟熟真堪玉箸挑。若把膻根來代並，膻根只合吃藤條。」公大喜，與紫衣師號。乃蜀中詩僧。〔《百斛明珠》〕、〔《冷齋夜話》卷二〕

韓五汝治秦州尚嚴，去官，人語云：「寧逢暴虎，莫逢韓玉汝。」孫臨滑稽，尤善對。或問曰：「莫逢韓玉汝當以何對？」臨應聲曰：「可怕李金吾。」天下以為口實。」可怕李金吾」，乃杜詩全句。〔同前〕

石介作《三豪詩》略云：曼卿豪於詩，永叔豪於文，杜默師雄豪於歌。永叔亦謂默云：「贈之三豪第飛而我濫一名。」默之歌少見於世，初不知之，後聞其篇云：「學海波中老龍，夫子門前大蟲。」皆此等語，甚矣，介之無識也。永叔不為嘲誚之者，此公惡爭名且為介諱也。吾觀杜默豪氣，正是京東學究飲私酒，食瘴死牛肉，醉飽後而發之者也。作詩之狂爭至於盧仝馬異極矣。若更求奇，便作杜默也。〔《志林》〕

幼時，里人程建用、楊咨、家弟子由會草舍，天雨聯句六言，程曰：「庭松偃蓋如醉。」楊曰：「夏雨新涼似秋。」軾云：「有客高吟擁鼻。」子由云：「無人共吃饅頭。」皆絕倒，已四十餘年矣同上

聶宗義，建隆初為學官，河洛之師儒也，趙韓王嘗拜之。郭忠恕使酒詠其姓玩之曰：「近貴全為聵，扳龍即是聾。雖然三個耳，其奈不成聰。」宗義應聲答曰：「勿笑有三耳，全勝畜二心。」忠恕大慚。〔《雲溪友議》〕、〔《玉壺清話》卷二〕

趙成伯家宴，造之無由，輒欲效顰，而酒已盡，入夜不欲煩擾，戲作小詩求數酌而已。詩曰：「道士令嚴難繼和，僧御帽小卻空回。隔籬不欲鄰公飲，抱甕惟防吏部來。」

趙成伯家有姝麗，僕忝鄉人，不肯開樽，徒吟春雪，謹依元韻以當一笑云：「繡簾朱戶未曾開，誰見楊花落鏡台。試問高吟三十韻，何如低唱兩三杯？莫嫌衰鬢聊相映，須得纖腰妙共回。知道文君共青瑣，梁園賦客敢言才？」俗云，檢驗雪壓秀才，衣帶上有《雪詩》三十韻。又世傳陶穀學士買得黨太尉家故妓，過定陶，取雪水烹團茶，謂妓曰：「黨太尉應不識此。」妓曰：「彼粗人，安有此景？但能以銷金暖帳下淺斟低唱吃羊羔兒酒爾。」穀愧其言。答來句罪過之義，取貸而已。〔《玉局遺文》〕

僕少好種松，過泗上，與杜子師出山中，子師求予種松法，欲之都梁山中，戲作二絕云：「露宿泥行草棘中，十年春雨養髯龍。如今尺五城南杜，欲問東坡學種松。」「君方掃雪收松子，我已開榛得伏苓。為問何如插楊柳，明年飛絮落浮萍？」同上

元豐中，晁無咎詩極有聲，無己以詩戲之曰：「聞道新文能入樣，相州紅纈鄂州花。」蓋是時方尚相州纈鄂州花也。晁堯民子損之云。〔《王直方濤話》〕

劉諷參軍宿山驛，月明有女子數自屋後來，命酌庭中，歌曰：「明月清風，良宵會同。星河易翻，歡娛不終。綠樽翠杓，為君斟酌。今夕不飲，何時歡樂？」

此《廣記》所載詩也。山谷曰：「當是鬼中曹子建所作。」東坡亦以為然。又有一篇云：「玉戶金缸，願侍君王。邯鄲宮中，金石絲簧。鄭女衛姬，左右成行。

紈綺繽紛，翠眉紅妝。王歡轉盼，為王歌舞。願得君歡，長無災苦。」蘇公以為「邯鄲宮中，金石絲簧」，此兩句不唯人少能作，而知之者亦極難得耳。皆醉中為餘書此。張文潛見坡穀論說鬼詩，忽曰：「舊時鬼作人語，如今人作鬼語。」

二公大笑。

高愈主簿云：「東坡云，世間事勿笑為易，惟讀王祈大夫詩不笑為難。祈嘗謂東坡云：有《竹詩》兩句最為得意，曰：『葉垂千口劍，幹聳萬條槍。』坡云：『好則極好，則是十條竹竿一個葉兒也。』」

以道云：「初見東坡詞云：『素面常嫌粉ネ，洗妝不退唇紅。』便知此老須過海。」餘問：「何耶？」以遣曰：「只為古今人不曾遭到此，須罰教遠去。」

吳賀迪吉者，撫州人，一日載酒來餘家，並召劉夷季洪龜父饒次守輩。酒酣頗紛紛，龜父先歸，作一絕題於餘書室曰：「再為城南游，百花已狂飛。更堪逢惡客，騎馬風中歸。」次守既醒，作十七字和云：「當時為舉首，滿意望龍飛。

而今已報罷，且歸。」蓋龜父是年自洪州首薦，自今上初即位無廷試也。

山谷既飯素，在館中時多食東華門碗脫蒸餅。後徙黔南，王定國寄之以詩云：「北海未常尊有酒，馮何止食無魚。黔州碗脫無蒸餅，自合官稱削校書。」

張文潛在一時中人物最為魁偉，故陳無已有詩云：「張侯魁然腹如鼓，雷為飢聲酒為雨。」又云：「要瘦君則肥。」山谷云：「六月火雲蒸肉山。」又云：「雖肥如瓠壺。」而文潛臥病，秦少游又和其詩云：「平時帶十圍，頗複減臂環。」

皆戲語也。

劉季孫景文公，頃年王安石使對「念茲在茲，釋茲在茲，名言茲在茲。」季孫對之以「揭諦揭諦，波羅揭諦，波羅僧揭諦」。安石大笑。〔並同上〕

往歲江行阻風，沿岸野步，望雲嶺而去，忽有蘭若甚多，僧院睹客來皆扃門不納。獨有一院，大敞其戶，見一僧翹足而眠，以手書空，顧客不介意。竊思曰：「書空有換鵝之能，翹足類坦腹之事。此必奇僧。」直入造之，僧雖強起，全不樂客。客不得已而問：「先達有詩曰；『書空翹足睡，路險側身行。』和尚其庶幾乎？」僧曰：「貧道不知許事，適畫房門振匙樣。」客不辭而去。〔《桂苑叢談》〕

梁周翰在太宗朝為館職，真宗即位，乃除知制誥。柳開贈詩曰：「九重城闕新天子，萬卷詩書老舍人。」梁與朱昂楊大年同在禁掖，大年年未滿三十，而兩公皆老，數見慢侮，不能堪。即好謂大年曰：「公毋悔我，此老亦將留與公耳。」

朱聞之，背面搖手腋下謂梁曰：」莫與他。」大年之沒不及五十也。〔《閒居詩話》〕

晉郝隆為蠻府參軍，三月三日作詩曰：「И隅躍清池。」桓溫問И隅為何物。

答曰：「蠻名魚為И隅。」桓曰：「何為作蠻語？」隆曰：「千里投公，始得一蠻府參軍，那得不作蠻語！」〔《世說》〕

盧家有子弟，年暮而猶為校書郎，晚娶崔氏女。崔有詞翰，結縭之後，微有嫌色。盧因請詩以述懷為戲。崔立成曰：「不怨檀郎年紀大，不怨檀郎官職卑。

自恨妾身生較晚，不見盧郎年少時。」〔《南部新書》〕

李建勛鎮臨川日，九江帥周宗以書求日近器用儀注，或闕，欲輟臨川者。李乘醉批一絕句云：「偶罷阿衡來典郡，固無閒物可應官。憑官為報周公道，莫作循州刺史看。」〔《南唐近事》〕

李巽字仲權，累舉不第，鄉人侮曰：「李秀才應舉，空去空回。不知甚時席帽得離身？」巽亦不校。登第後，乃遺鄉人詩曰：「當年蹤跡困泥塵，不意乘時亦化鱗。為報鄉閭親戚道，如今席帽已離身。」蓋因國初猶襲唐，士子皆曳袍重戴，出則席帽自隨。〔《青箱雜記》〕

梅聖俞《河豚詩》曰：「春洲生荻芽，春岸飛楊花。河豚於此時，貴不數魚蝦。」劉原甫戲曰：「鄭都官有《鷓鴣詩》謂之鄭鷓鴣，聖俞有《河豚詩》當呼為梅河豚也。」〔《古今詩話》〕

《雲台集》有鄭谷《鷓鴣》全篇云：「暖戲煙蕪錦翼齊，品流應得近山雞。

雨昏青草湖邊過，花落黃陵廟裡啼。游子每聞征袖濕，佳人才唱翠眉低。相呼相喚湘江闊苦竹叢深春日西。」〔同上〕

鄭毅夫榜，明州人周師厚以名極低，只壓得陳傳一名，自賦詩曰：「舉眼不堪觀鄭獬，回頭猶喜得陳傳。」朱定國〔《詩話》〕

唐僧法軌形容短小，開講於寺，與李榮議論，往來數番，僧舊作一詩詠李榮，於高坐上誦之云：「姓李應須禮，名榮又不榮。」李應聲曰：「身長三尺半，頭毛猶未生。」四坐伏其辯捷。〔《啟顏錄》〕

經生多不省文章。嘗一邑有兩人同官，其一或舉杜荀鶴詩稱贊「也應無處避征徭」之句。其一難之曰：「此詩失矣，野鷹何嘗有征徭乎？」舉詩者解曰：「古人有言，豈有失也？必是當年科取翎毛耳。」〔《貢父詩話》〕

潁州張龍圖嘗見州牒押字多團下拽一畫。有人云：「押字有如蒸餅樣。」張應聲曰：「為官憐似面糊團。」有同人自言近年云：「須鬢恰如馬色。」張曰：「文章依舊草驢鳴。」〔《雍洛靈異記》〕

包賀多為鄙俗之句，至於「枯竹筍抽青橛子，石榴樹挂小瓶兒」。又云：「霧是山巾子，船為水ヒ鞋。」又云：「棹搖船掠鬢，風動水捶胸。」雖好事者托以成之，亦空穴來風之意。

王伸知永州，為人耽於酒色，其宴樂往往自早至暮不之止，憂制素冠，有素患六指者嘲之云：「鴛鴦未老頭先白。」應聲曰：「螃蟹才生足便多。」時人以為名對。

崔櫓酒後於虔州陸郎中坐上甚狂，以詩謝之曰：「醉時顛蹶醒時羞，曲蘗催人不自由。叵耐一雙窮相眼，不堪花卉在前頭。」

閩人黃通累舉不第，後該恩歷官數任，年六十猶欲鎖廳，或嘲之曰：「剩員主武藝，老妓舞《柘枝》。」

李義府嘗作詩曰：「鏤月為歌扇，裁雲作舞衣。自憐回雪態，好取洛川歸。」

有棗強尉張懷慶好竊人文章，有詩曰：「生情『鏤月為歌扇』，出性『裁雲作舞衣』。照鑒『自憐回雪態』，來時『好取洛川歸』。」時人誚之曰：「活剝張昌齡，生吞郭正一。」

宋莒公判館事，督諸館職必至，而刁景純數日不來，莒公使人邀之，加之誚讓。王原叔改杜少陵《贈鄭廣文》詩云：「景純過官舍，走馬不曾下。╇地稱朝歸，便遭官長罵。」

「柳州柳太守，種柳柳江邊。柳館依然在，千株柳拂天。」後南中丞至黔南，人嘲之曰：「黔南南太守，南郡在雲南。閒向南亭畔，南風變俗談。」並同上

●卷四十二·樂府門

鼓吹部中有拱辰管，即古人之叉手管也。太宗賜今名。邊軍捷回則連隊抗聲凱旋，乃古之遺音。其詞往往皆市井鄙俚語。沈存中在延時制十數曲，令士卒歌之，云：「先取西山十二州，別分子將到衙頭。始看秦塞低如馬，漸見黃河直北流。」「天威卷地過黃河，萬里羌人盡撲歌。莫堰橫山倒流水，從教西去作恩波。」「馬尾胡琴隨漢車，曲聲猶自怨單于。彤弓莫射雲中雁，歸雁如今不寄書。」

「旗隊渾如錦繡堆，銀裝背傀打球回。先教淨掃安西路，待向河源飲馬來。」

「靈武西涼不用圍，番家總待納王師。城中半是山西種，猶有當時乾吃兒。」

〔《古今詩話》〕

乾中，國樂有米嘉榮何戡，近有陳不謙，不謙之子意奴。三十年中，絕不聞善唱，盛以拍彈行於世。拍彈起於李可及，懿宗朝有恩澤，曲子《別趙十哭趙十》之名。劉夢得與米嘉榮詩云：「三朝供奉米嘉榮，能變新聲作舊聲。如今後輩欺前輩，好染髭須學後生。」又《自貶所歸京聞何戡歌》云：「二十年來別帝京，重聞天樂不勝情。舊人唯有何戡在，更令殷勤唱《渭城。》〔《盧氏雜記》〕

《紳脞說》載《盧氏雜記》曰：「歌曲之妙，其來久矣。國樂有米嘉榮何戡田順郎，婦人有永新娘御史娘柳青娘張紅娘，皆一時之妙也。近有陳不謙子意奴。三十年來絕不聞善歌者，盛以拍彈行於世。拍彈起於李可及，懿宗恩澤最厚，有《別趙十哭趙十》之名。」又與田順郎詩曰：「清歌不是世間音，玉殿常聞稱帝心。惟有順郎皆學得，玉聲尤出九重深。」與御史娘詩曰：「天下能歌御史娘，花前月底奉君王。九重深處無人見，獨把新聲傳順郎。」白公《聽田順歌》曰：「戛玉敲冰聲未停，嫌雲不過入青冥。安得黃金滿衫袖，一時拋與斷腸聲。」

〔《盧氏雜說》〕

咸通中丞相姑臧公拜端揆日，自梁移鎮淮海。郡寡勝游之地，且風亭月觀，既以荒涼，於戲馬台連玉鉤道開創池沼，建亭台既畢，號曰賞心。浙右小校，薛陽陶監押度支，運米入城，公喜其姓名，試詢之，果是舊人。及問往日蘆管之事，因朱崖陸暢元白所撰歌篇一軸，公益喜之。以蘆管於茲亭奏之。其管絕微，每一篳篥管中常容三管，聲聲如天際自然來，大佳之，亦贈一篇，略云：「虛心纖質雁銜餘，鳳吹龍吟定不如。」贈與甚豐，授其子牢湓ヘ。〔《桂苑叢談》〕

明皇樂工奔迫江潭間，於湘中採訪使筵上唱云：「紅豆生南國，秋來發幾枝。

贈公多採擷，此物最相思。」又云：「清風明月苦相思，蕩子從戎十載餘，征人去日殷勤囑，歸雁來時數寄書。」皆摩詰所作也，至今梨園歌焉。坐中皆慘然，時明皇思幸蜀也。〔《雲溪友議》〕

《霓裳羽衣曲》，劉禹錫詩云：「三鄉陌上望仙山，歸作《霓裳羽衣曲》。」

王建詩曰：「聽風聽水作《霓裳》。」樂天詩注云：「開元中西涼府節度使楊欽遠造。」鄭《津陽門詩》注云：「葉法善常引陰皇入月宮聞仙樂，及歸但記其半，遂以笛寫之。會欽遠進《波羅門曲》與聲調相符，遂以月中所傳為散序，欽遠所進為腔，號《霓裳羽衣曲》矣。」

江南大理卿成文幼，精為詞曲，嘗作《謁金門》云：「風乍起，吹皺一池春水。」李聞之，召而謂之曰：「卿職在典刑，一池春水，乾卿何事？」文幼頓首。〔《古今詩話》〕

江南馮延巳善為歌詞，晏元獻尤善，公所為歌詞不減馮也。樂府《木蘭花》句都是七言，晏詩云：「重頭歌詠響璁，入破舞腰紅亂旋。」重頭，入破，皆弦管家語也。〔《中同詩話》〕

張子野郎中善歌詞，常作《天仙子》云：「雲破月來花弄影。」士大夫皆稱之。子野初謁歐公，迎之坐，語曰：「好雲破月來花弄影，恨相見之晚也。」有謂張子野曰：「人皆謂公為張三衝，即心中事，眼中淚，意中人也。」公曰：「何不目之為張三影？」客不諭。公曰：「雲破月來花弄影；嬌柔懶起，簾押卷花影；柳徑無人，墜風絮無影：此平生得意句也。」

林和靖工於詩文，善為詞，嘗作《點絳唇》云：「金谷年年，亂生春色誰為主？餘花落處，滿地和煙雨。又是離歌，一闋長亭暮。王孫去。┞萋無數，南北東西路。」乃草詞爾，謂終篇無草字〔《古今詩話》〕

鼎州滄水驛有《菩薩蠻》云：「平林漠漠煙如織，寒山一帶傷心碧。暝色入高樓，有人樓上愁。玉梯空佇立，宿鳥歸飛急。何處是歸程？長亭更短亭。」曾子宣家有《古風集》，此詞乃太白作也。〔《古今詩話》〕

古人飲酒，皆以舞相屬。至於獻壽樽者，往往亦舞。長沙王小舉袖，云：「國小不足回旋」唐太宗自起舞屬群臣。古人淳質，舞以達歡欣，不必臻妙合度，故人人可為之。張燕公曰：「醉後歡更好，全勝未醉時。動容皆是舞，出語總成詩。」李白詩曰：「要須回舞袖，拂盡五松山。」「醉後涼風起，吹人舞袖寒。」

今時舞者皆必欲曲盡奇妙，又恥效樂工藝，亦不複如古人常舞矣。〔《貢父詩話》〕

《水調》第五遍五言調聲最愁苦，故樂天詩曰：「五言一遍最辛勤，調少情多似有因。不會當時翻曲意，此時腸斷為何人！」舊說《水調河傳》，隋煬帝將幸江都宮時所制。曲成奏之，聲韻悲切，煬帝喜之，樂工王令言聞而止之，謂其弟子曰：「不返矣。」後竟如其說。或詰其何知，曰：「《水調河傳》但有去聲。」

〔《紳脞說》〕

何滿子，開元中犯罪系獄中撰此曲。白樂天云：滄州人姓何名滿子，鞠獄者愍而為奏之，明皇弗許，竟坐。白樂天曰：「世稱何滿是人名，臨就罪時曲始成。

一曲回音並八疊，從頭總是斷腸聲。」〔《脞說》〕

商玲瓏，餘杭之歌者。白公守郡日與歌曰：「罷胡琴，掩瑤瑟，玲瓏再拜當歌出。莫為使君不解歌，聽唱黃雞與白日。黃雞催曉丑前鳴，白日催人酉後沒。

腰間紅綬系未穩，照裏朱顏看已失。玲瓏玲瓏奈老何，使君歌了汝更歌。」元微之在越州聞之，厚幣來邀，樂天即時遣去，到越州住月餘，使盡歌所唱之曲，印賞之。後遣之歸，作詩送行兼寄樂天曰：「休遣玲瓏唱我詞，我詞都是寄君詩。

卻向江邊整回棹，月落潮平是去時。」〔《脞說》〕

秦少游在處州，夢中作長短句曰：「山路雨添花，花動一山春色。行到小溪深處，有黃鸝千百。飛雲當面化龍蛇，夭矯轉空碧。醉臥古藤陰下，杳不知南北。」

後南遷北歸，逗留藤州，終於光華亭。時方醉起，以玉盂汲泉欲飲，笑視而化。

〔《冷齋夜話》〕

《華亭船子和尚偈》曰：「千尺絲綸直下垂，一波才動萬波隨。夜靜水寒魚不食，滿船空載月明歸。」山谷改成長短句曰：「一波才動萬波隨，蓑笠一鉤絲。

金鱗正在深處，千尺也須垂。吞又吐，信還疑，上鉤遲。水寒江靜，滿目青山，載月明歸。」

東坡攜妓謁大通禪師，大通慍色，坡作長短句曰：「師唱誰家曲？宗風有阿誰？借君拍板與門捶，我也逢場作戲莫相疑。溪女方偷眼，山僧已皺眉。莫嫌彌勒下生遲，不見老婆三五少年時。」僧仲殊和曰：「解舞《清平曲》，而今說向誰？紅爐片雪上鉗捶，打就金毛師子也堪疑。已信身如夢，何須眼似眉？蟠桃已是結花遲，不向風前一笑待何時？」

餘登秋屏閣，浩然有歸老之興，作長短句寄意曰：「城裏久偷閒，塵ネ雲山。

此生已是再眠蠶。隔岸有山歸去好，萬壑千岩。霜曉更憑欄，減盡晴嵐。微雲生處是茅庵。試問此行誰作伴？彌勒同龕。」

東坡與少游飲別維揚，作《虞美人》詞曰：「波聲拍枕長淮曉，隙月窺人小。

無情汴水自東流，只載一船離恨向西州。竹陰花圃曾同醉。酒未多於淚。誰教風鑒在塵埃，醞造一場煩惱送人來。」世傳賀方回作也。

餘與淵材牛渚間見長短句曰：「牛渚天門險，限南北七英豪占。青煙霧斂，與閒人登覽。待月上潮平波灩灩，寒管孤吟新系纜，風滿檻，歷歷數西州更點。」

淵材恨不得腔，乃撰其譜，蓋賀方回作也。〔並《冷齋夜話》〕

●卷四十三·送別門

劉綜學士出鎮並門，兩制館閣皆以詩餞其行，因進呈。章聖深究詩雅，時方競尚西昆體，垛裂雕篆，親以御筆選其平淡者，得八聯句云：「夙駕都門曉，涼風苑樹秋。」晁迥「秋聲和暮角，膏雨逐行軒。」李維「置酒軍中樂，聞笳塞上情。」錢惟演「關榆漸落邊鴻度，勸到劉郎酒十分。」楊億「塞垣古木含秋色，祖帳行塵起夕陽。」朱巽「汾水冷光搖畫戟，蒙山秋色鎖層樓。」孫僅「河朔雪深思愛月，並門春暖詠《甘棠》。王貽永「極目關河高倚漢，順風雕鶚遠凌秋。」

劉筠章聖謂綜曰：「並門，唐時皆將相出領，凡之官，遣從事以題詠作寵其行，多刻諸道宮佛寺，纂集編聚，久不聞有是作也。」後綜寫為《御選句圖》立於晉祠。〔《古今詩話》〕

王化基詩送梁助曰：「文章換桂一枝秀，清白傳家兩弟貧。」人多誦之。

〔《談苑》〕

天中，毗陵有慎氏，本儒家女，三史嚴灌夫娶之。數年無子，因拾其過而出焉。慎氏慨然登舟，留詩一章為別曰：「當時心事已相關，雨散雲飛一餉間。

便挂孤帆從此去，不堪重過望夫山。」灌夫覽而愧，乃留之。〔《唐宋遺史》〕

唐如意中有女子七歲能詩。則天命試之，皆應聲而就。其兄別之而去，則天令作詩送兄，曰：「別路人初起，離亭葉正飛。所嗟人異雁，不作一行歸。」

丞相劉沆與鄉人尹鑒少同場屋。丞相既大拜，尹方以恩榜得官，公以詩送還曰：「少年相款老相逢，鄉舉雖同遇不同。我已位登三事後，公方名列五刑中。

榮登莫計名高下，宦達須由善始終。若到鄉關人見問，為言歸思滿秋風。」〔並同上〕

內侍裴愈字益之，作詩《送魯秀才南游》，詩云：「東吳山水家家月，西楚江聲浦浦風。」又《聞蟬》云：「楊柳影疏秋霽雨，梧桐葉墜夕陽天。」

唐子方以言事謫宜春監酒，待制李師中作詩贈別曰：「孤忠自許眾不與，獨立敢言人所難。去國一身輕似葉，高名千古重於山。並游英俊顏何厚，已死奸諛骨尚寒。天意若為宗社計，肯教夫子不生還？」〔《倦游錄》〕

徐鉉仕宦海州，蒯亮為錄事參軍，多與往還。未幾，亮受代，徐餞之，詩曰：「昔年聞有蒯先生，二十年來道不行。抵掌曾談天下事，折腰尤忤俗人情。老還上國風光薄，貧里歸裝結束輕。遷客臨流重惆悵，晚風黃葉滿孤城。」〔《詩史》〕

武元衡罷相出鎮西蜀，柳公綽與裴度俱為判官。公綽先度入為吏部郎中，度有詩餞別云：「兩人同日事征西，今日公先捧紫泥。」景末，元昊叛，夏鄭公出鎮長安，梅昌言送詩云：「亞夫金鼓從天落，韓信旌旗背水陳。」是時士大夫詩甚多，鄭公獨刻昌言詩於石。〔《中山詩話》〕

臨川楊智堅嗜學居貧，妻厭其食藿不足，求離。智堅以詩送之曰：「平生業在負琴詩，頭上而今有二絲。漁父尚知溪穀暗。山妻不信出身遲。荊釵任意撩新鬢，鸞鏡從他學畫眉。今日便同行路客，相逢正是下山時。」妻持詣州，顏魯公為內使，杖其妻而令嫁。自後莫有棄其夫者。〔《雲溪友議》〕

崔涯別其妻詩曰：「隴上流泉隴下分，斷腸嗚咽不堪聞。娥一入宮中去，巫峽千秋空白雲。」〔《雲溪友議》卷中〕

申國長公主為尼，掖庭隨出者二十餘人，詔兩禁送至寺賜齋，傳旨令各賦詩，惟陳文僖公彭年詩尚有記者，云：「盡出花鈿散寶津，雲鬟齊剪向殘春。因驚風燭難留世，遂作蓮池不染身。貝葉乍翻疑軸錦，梵音初學誤梁塵。從茲艷質成空後，湘浦都無解佩人。」都下好事者以《鷓鴣天》歌之。〔《湘山野錄》〕

朱昂字舉之。揚歷清貴二十年，晚為工部侍郎，懇求歸荊南，逾年方允。時方劇暑，恩旨曲留，許秋涼始行。吳淑贈行詩云：「漢殿夜涼初閣筆，渚宮秋晚得懸車。」錫宴玉津園中，傳旨令賦詩為送。李維承旨云：「清朝納祿猶強健，白首還家正太平。」陳文惠云：「部吏百銜通爵里，從兵千騎過荊門。」弟協亦同時隱，皆享眉壽，謂之渚宮二疏。並〔《古今詩話》〕

武公干常事蒯希逸十餘歲，異常勤幹。洎希逸擢第，乾辭歸以親在養父。堅留不住，以詩送之，其略云：「山險不曾離馬後，酒醒長見在床前。」〔《摭言》〕

張乖崖在蜀州，有錄事參軍老病廢事。公曰：「胡不歸？」明日參軍求去，且以詩留別，其略云：「秋光都似宦情薄，山色不如歸興濃。」公驚曰：「同僚有詩人而吾不知。」留而薦之。元中老人守潁，有路都曹者以小疾求致仕，老人誦此詩以留之，不可，乃採前人之意作詩送之曰：「淮光釀山色，先作歸意濃。

恨無乖崖公，一洗芥蒂胸。」〔《百斛明珠》〕

張不疑帥鼎，文瑩往謁。後帥辰，又謁之，既別，慨然以二詩贈行曰：「憶昔荊門屢過從，當時心已意冥鴻。渚宮禪伯唐齊己，淮甸詩豪宋惠崇。老格疏閒松倚潤，清談瀟灑坐生風。使君不見高僧事，莫把名參伎術中。」又云：「碧嶂孤雲苒苒歸，解攜情緒異常時。餘生歲月能多少，此別應難問後期。」〔《玉壺清話》〕

狄渙送人游邵云：「春江正渺渺，送別兩依依。姻里棹將遠，渡頭人未歸。

漁家侵疊浪，島樹挂殘暉。況入湖湘路，那堪花亂飛！」〔《雅言系述》〕

元豐三年，蘇子由謫官筠州，張安道口占一絕送之云：「因嗟萍梗才名客，自嘆匏瓜老病身。一榻從茲還倚壁，不知重掃是何人？」已而涕下。東坡云：「安道平生未嘗出涕向人。」王崇拯字拯之，與先君同在熙河，先君自熙河入京，相別於中途，送先君云：「渭城楊柳已青青，強駐行人聽《渭城》。不問使車歸路遠，且從樽酒滿杯傾。相逢洮塞休兵後，此去秦川照眼明。若立螭頭借前箸，且教充國事春耕。」先君誦於昊卿丞相，緣此知名於朝庭。

洪駒父有詩送餘赴官河內，末云：「眼中人物東西盡，肺病京華故倦游。」

潘老每誦而喜之。李希聲亦有詩送餘云：「散盡平生眼中客，暖風晴日閉門居。」

可以相上下也。是時紹聖改元之二月。並〔《王直方詩話》〕

李群玉好吹笙，常使家僮吹之；又善急就草，性喜食鵝。及授校書郎東歸故里，盧肇送詩云：「妙吹應諧鳳，工書定得鵝。」〔《南部新書》〕

乾三年，宣政殿試賢良方正直言極諫科下一十人登科。其後牛僧孺等四人皆相次拜相。先是白居易在翰林日為考覆官。其後僧孺罷相，出鎮揚州，居易在洛中，有詩送曰：「北闕上東京，風光十六程。坐移丞相閣，春入廣陵城。紅旆擁雙節，白髭無一莖。萬人周路看，百吏立班迎。閫外君珍重，樽前我亦榮。何須身自得，將相是門生。」〔《卓異記》〕

僕去錢塘十六年而又來，留二年乃去。平生自覺出處老少相似樂天，雖才名相遠，而安分寡求亦庶幾焉。二月六日來別南北山，惠淨上人以天竺丑石見贈，乃作絕句三首以全樂天之好，曰：「當年衫鬢兩青青，強說重臨刷別情。衰發只今無可白，故應相對話來生。」其二曰：「出處依稀似樂天，敢將衰朽校前賢。

便從洛社休官去，猶有閒居二十年。」其三曰：「在郡依前六百日，山中不記幾回來。還將天竺一峰去，欲把雲根到處栽。」〔《紀詩》〕

唐節度使薛嵩，有人獻小鬟十三歲，左右手俱有紋隱若紅線，因號為紅線。

十九年方辭嵩去，不可留，乃餞別，請坐客冷潮陽作詩曰：「採菱歌罷木蘭舟，送客魂消百尺樓。還似洛妃乘霧去，碧雲無際水長流。」

江淮間有妓徐月英，作詩送人曰：「惆悵人間萬事違，兩人同去一人歸。生憎平望亭前月，忍照鴛鴦相背飛。」

韋相皋昔游江夏，止於姜使君之館。姜氏子荊寶有小青衣曰玉簫，才十歲，常令侍韋。姜入關，家屬不行，韋乃易居頭陀寺，荊寶遣玉簫往來，年稍長，乃與韋歡。後為廉使陳常侍發遣歸，舟人趣行，乃以書別荊寶，荊寶與玉簫同至，相約曰：「遠不逾六七年，當取玉簫歸。」因留玉簫指環一枚並詩曰：「黃雀銜來已數春，別時留解贈佳人。長江不見雙魚至，為遣相思夢入秦。」

李訥尚書夜登越城樓，聞歌曰：「雁門山上雁初飛。」其聲激切。公召至，乃去籍之妓盛小叢也，梁園供奉南不嫌女甥，所唱者，乃不嫌昔所授也。崔元範自幕府拜侍御史，餞於鑒湖光候亭，命小叢歌餞，坐客各賦詩送之。李尚書曰：「繡衣奔命去情多，南國佳人斂翠娥。曾向教坊聽國樂，為公重唱盛叢歌。」崔御史曰：「羊公留宴峴山亭，洛浦高歌午夜清。獨向柏台為老吏，可憐林木響餘聲。」楊判官曰：「燕趙能歌有幾人，落花回雪似含顰。聲隨御史西歸去，誰伴文翁過九春！」彥升曰：「蓮府才為綠水賓，忽乘聰馬入咸秦。為公唱作《西河調》，日暮偏傷去住人。」盧業支使曰：「何郎戴豸別賢侯，更吐歌珠宴庾樓。

莫道江南不同醉，即陪舟楫上京游。」舉子高湘曰：「謝安春渚餞名卿，千里仁風一扇清。歌黛慘時方酩酊，不知公子重飛觥。」盧水殷處士曰：「烏台上客紫髯公，共捧天書靜鑒中。桃葉不須歌《白苧》，耶溪日暮起樵風。」崔下句云，獨向柏台為老吏」，皆曰：「御史即其任也，何老於柏台？」眾請改之。崔曰：「某但止於此任，寧望九遷乎？」是年秋鞫獄譙中而卒，是終於柏台之任也。並〔《古今詩話。》〕劉夢得《送人下第》詩云：「今此卜行日，高堂應夢歸。莫將和氏淚，滴向老萊衣。」又有詩云：「新詩一聯出，白髮數莖生。」〔盧瑰《抒情》〕

●卷四十四·怨嗟門

王元之精於四六，同時在玉堂而大拜者，元之啟賀曰：「三神山上，曾陪鶴駕之游；六學士中，空有漁翁之嘆。」以白樂天嘗有詩云：「元和六學士，五相一漁翁。」〔《青箱雜記》〕

怨婦，不知其姓，既笄受幣於姨兄馬生。父沒，繼母渝其約，改適母之族兄，老而猥惡，居官納賄，以罪犯為五羊民掾。舟過英州，庸良醉臥，婦因題三絕於驛亭。初與馬絕，馬作詩貽婦人曰：「急水浮花入亂流，濃雲遮月暗西樓。風流忿恨知多少，但看青春已白頭。」婦答詩曰：「金丸打折鶼禽翼，利刃偏傷連理枝。自古一床無兩好，如今方信昔人詞。」《題驛亭》曰：「情遠山雲歸故國，夢隨瘴月過梅峰。誰將此骨埋煙隴，寂寞魂游山霧中。」〔《翰府名談》〕

高蟾累舉不第，有詩云：「月桂數條耆白日，天門幾扇鎖明時。陽春發處無根蒂，憑仗東風次第吹。」怨而切。又《下第上王司馬侍郎》詩云：「天上碧桃和露種，日邊紅杏倚雲栽，芙蓉生在秋江上，獨向秋風怨未開。」人頗憐其意。

明年李昭知舉，遂擢第。〔《詩史》〕

王元之以尼道安事謫黃州，蓋為盧崖州所譖也。有詩云：「敢向台階問罪名。」

後有以事貶黃州者有詩云：「魏能下面看花銜。」魏能以軍功升黃州刺史。同上

陳羽有詩百餘首，《古意》一篇集中所無，其詞云：「十三學繡羅衣裳，自憐紅袖聞馨香。人言此是嫁時服，含笑不刺雙鴛鴦。郎年十九髭未生，拜官天下聞聲名。車馬駢闐賀門館，自然不失為公卿。是時妾家猶未貧，兄弟出入雙車輪。

繁華全盛兩相敵，與郎年少為婚姻。郎家居近禦溝水，豪門客盡躡珠履。雕盤酒器常不干，曉入中廚妾先起。姑嫜嚴肅有規矩，小娘嬌侈意難取。朝參暮拜白玉堂，繡衣著盡黃金縷。妾貌漸衰郎漸薄，時時強笑意索寞。知郎本來無歲寒，幾回掩淚看花落。妾年四十絲滿頭，郎未五十封公侯。男兒全盛日忘舊，銀床羽帳空颼。庭花紅遍蝴蝶飛，看郎佩玉下朝時。歸來略略不相顧，卻令侍婢生光輝。

郎恨婦人易衰老，妾亦恨深不忍道。看郎強健能幾時，年過六十還枯槁。」〔《詩史》〕

陝郊有唐昭宗詩曰：「何處有英雄，迎歸大內中。」又曰：「紇干山頭凍殺雀，何不飛去生處樂！」讀之令人變色。昭宗在河東作《菩薩蠻》云：「登樓遙望秦宮殿，茫茫不見雙飛燕。渭水一條流，千山與萬丘。野煙生碧樹，陌上行人去。何處有英雄，迎歸大內中。」今雲詩，未知孰是。

南唐元宗優待藩邸舊僚。馮延巳自元帥府書記至中書侍郎，遂相，時論以為非才。江文蔚因其弟延魯福州亡敗，請從退削，乃出撫州，秩滿還朝。因赴內宴，進詩曰：「青樓阿監應相笑，書記登壇又卻回。」

韓渥，天複中車駕幸鳳翔，渥以扈從功，反正初，昭宗面許渥為相。渥奏云：「運契中興，宜複用重德鎮風俗。」因薦右僕射趙崇。時梁祖在京，馳入請見，具言崇長短，昭宗曰：「趙崇是韓渥所薦。」渥時在側，梁祖叱之三，奏曰：「臣不敢與大臣爭。」渥尋出閩中。渥有詩日：「手風慵展八行書，眼暗休看九局圖。窗裏日光飛野馬，按頭筠管長蒲蘆。謀身拙為安蛇足，報國危曾捋虎須。

舉世可能無默識，未知誰擬試齊竽？」並同上

孫定字至光，涪州大戎之族子，長於儲。定數舉矣，而儲方就貢，或訪於定，定謔曰：「十三儀表堂堂，好個將軍，何須以科第為意？」儲頗銜之。後儲貴達，未嘗言定長短。晚年喪志，放意酒杯。景福二年下第游京，西出開遠門，醉中作詩曰：「行行泣血灑塵襟，事逐東流渭水深。私跨蹇驢風尚緊，靜投孤店日方沉。

一枝猶挂東堂夢，千里空馳北巷心。明月悲歌又前去，滿城煙樹噪春禽。」〔《摭言》卷十〕

《玉階怨》，李詞云：「玉階生白露，夜久侵羅襪。卻下水晶簾，玲瓏望秋月。」

《長相思》，詩云：「悠悠我思。」又曰：「靡日不思。」蘇子卿詩云：「生當複來歸，死當長相思。」

《生別離》，《楚詞》曰：「悲莫悲於生別離。」《古詩》云：「行行重行行，與君生別離。相去萬餘里，各在天一涯。」。

《怨歌行》，李白亦有此作。一云《長安見內人出嫁，令予代為怨歌行》，其詞曰：「十五入漢宮，花顏笑春紅。君王選玉色，侍寢金屏中。薦枕嬌夕月，卷衣戀春風。寧知趙飛燕，奪寵恨無窮！沉憂能傷人，綠鬢成霜蓬。一朝不得意，世事徒為空。換美酒，群衣罷雕籠。臨寒不忍言，為君奏絲桐。腸斷聲已絕，悲心夜忡忡。」

《獨不見》，李白云：「白馬誰家子，黃塵邊塞兒。天山三丈雪，豈是遠行時。春蕙忽秋草，莎雞鳴曲池。風催寒梭響，月入霜閨悲。憶與君別年，種桃齊娥眉。桃今百餘尺，花落成枯枝。終然獨不見，流淚空自知。」

《白頭吟》，相如將聘茂陵女為妻，文君作《白頭吟》以自絕，相如乃止。

故李白辭云：「頭上玉燕釵，是妾嫁時物。贈君表相思，羅袖幸時拂。莫卷龍須席，從他生網絲。且留琥珀枕，還有夢來時。」此最為警策。

《槁砧》「槁砧今何在」，槁砧，砍也，問夫何處。「山上複有山」，重山為出字，言夫已出。「何當大刀頭」，刀頭有環，問何當來還。「破鏡飛上天」，言月半當來也。

《七哀詩》，曹子建作。釋詩者謂病而哀、義而哀、感而哀、悲而哀、耳目聞見而哀、口嘆而哀，鼻酸而哀也。

《巴東三峽歌》，三峽七百里，兩岸連山，略無闕處。重岩疊嶂，隱蔽天日，自非亭午夜分，不見日月。其《漁父歌》曰：「巴東三峽巫峽長，猿啼聲苦淚沾裳。」

《別鶴操》，高陵牧子作也。娶妻五年而無子，父兄為之改娶；妻聞之，中夜起倚戶而悲嘯，牧子聞之，愴然而歌曰：「將乖比翼隔天端，山川悠遠路漫漫。

攬衣不寢食不餐。」後人因為樂章焉。並見〔《樂府集》〕

劉子儀與夏英公同在翰林，子儀素為先達，章獻臨朝，子儀主文在貢院，聞英公為樞密副使，意頗不平，作《堠子詩》曰：「空呈厚貌臨官道，更有人從捷徑過。」〔《閒居詩話》〕

周總，福州人，天禧二年，因事游京師，值詔下奔鄉薦不及，有故人在譙郡守官，遂往投之，倚為拔解之地，而國家申嚴條約，不許寄籍。郡有司吏周吉者，頗殖涯產，總遂拜為父，吉欣然納之，齒於諸子，三代名諱亦從而更焉。或人問吉，則對以此子當年與母氏俱斥，近始歸。總亦以是對。秋預薦，未幾達於鄉，父乃馳詩一絕寄之，遂不敢南歸，因此慚恨而卒。詩曰：「文章不及林洪範，德行全虧李坦然。若拜他人為父母，直須焚卻《蓼莪》篇。」

名族重京官而輕外任，故楊汝士建節後詩云：「拋卻弓刀上砌台，上方樓殿倚雲開。山僧見我衣裳窄，知道新從戰地來。」又云：「如今老去騎官馬，羞向關中道姓楊。」〔《南部新書乙》〕

楊行敏出使，驛騎到劍州，郡將輕忽，慊恨尤甚，題詩於冬青館云；「駑駘嘶叫知無定，騏驥低垂自有心。山上高松溪畔竹，清風才動是知音。」又云：「杜鵑花裏杜鵑啼，淺紫深紅更傍溪。遲日霽光搜客思，曉來山路恨如迷。」

〔《南部新書》〕

張又新郎中與楊虔州友善，楊妻李氏，即相之女，有德五色，楊未嘗介意。

張嘗語楊曰：「我少年擅美名，不複仕宦，惟得美室，平生足矣。」既成婚，殊失所望，乃作《牡丹詩》云：「牡丹一朵直千金，將為從來色最深。今日滿園開似雪，一生辜負看花心。」

唐女真蕙蘭有才思，咸通中為李億補闕侍婢，愛衰後隸咸宜觀為女道士，有怨李詩曰：「易求無價寶，難買有情郎。」又有云：「蕙蘭消歇歸春圃，楊柳東西絆客舟。」楊氏為宋齊丘閉於泰州永寧宮，有詩曰：「江南江北舊家鄉，六十年來夢一場。吳苑樓台皆冷落，廣陵宮闕亦淒涼。雲凝遠岫愁千片，雨打孤舟淚兩行。兄弟四人三百口，不堪端坐更思量。」〔《江南野錄》謂此是李煜所作，未知孰是。〕並〔《古今詩話》〕

戴衢久不第，嘗夜吟曰：「擾擾東西南北情，何人於此悟浮生。還緣無月春風夜，暫得獨聞流水聲。」又云：「坐落千門日，吟殘午夜燈。」〔盧瑰《抒情》〕

鄭還古為河中從事，為同院所誹謗，貶吉州掾，道中為《望思台》詩云：「讒語能令骨肉離，奸情難測事堪悲。何因掘得江充骨，搗作微塵祭望思。」又云：「吉州新置掾，馳驛到條山。薏苡殊非謗，羊腸未是艱。自慚多白髮，爭敢競朱顏！苦有前生債，今朝不懊還。」〔同上〕

盧群玉落托江湖不第，縱情詩酒。有詩曰：「酒瀉銀瓶到底清，夜深絲竹鳳凰鳴。紅妝醉起一花落，更引春風無限情。」又《投盧尚書》詩曰：「無力不任為走役，有文安敢滯清平。從來若把耕桑定，免恃雕蟲誤此生。」〔《南部新書》〕

李山甫咸通中不第，後流落河朔為樂彥禎從事。嘗有怨執政詩云：「勸君不用誇頭角，夢裏輸贏總未知。」〔《南部新書》丁〕有郎中自瓜州宣事回，進合歡水果一器，煬帝以一雙令小黃門馳賜絳仙，馬急搖解，絳仙拜賜泫然，因附紅箋小簡進詩云：「驛騎傳雙果，君王寵念深。寧知辭帝裏，無複合歡心。」煬帝省之不悅，顧黃門，黃門懼，拜而言，意乃解。〔《隋遺錄》〕

張安道舉進士，再失意，而作歌曰：「休休，歸去休。清風釣艇，明月酒樓。

公不見寇相丁相，雷州崖州。休休，歸去休。」景元年中茂才異等，後又中賢良方正。朱定〔《國續歸田錄》〕

杜牧舍人罷任浙西郡，道中有詩曰：「鏡中絲鬢悲來慣，衣上塵痕拂漸難。

惆悵江湖釣竿手，卻遮西日向長安。」與杜甫齊名，時號大小杜。〔《郡閣雅談》〕

唐文宗大和九年誅王涯鄭注。後仇士良秉權，或登臨游幸，往往獨語，左右莫敢進問，因題詩曰：「輦路生秋草，上林花滿枝。憑高何限意，無複侍臣知。」

〔《古今詩話》〕

淮南有一土人高氏，嘗作一絕云：「楊花日日常無定，海蒸年年卻有歸。一瞬青春疾如電，等閒看盡縷金衣。」

劉賓不得預郡守宴，獻詩云：「江上樓高十二梯，梯梯登遍與雲齊。人從別浦經年去，天向平蕪盡眼低。寒色不堪長黯黯，秋光無奈更淒淒。欄幹曲盡愁無盡，水正東流日正西。」〔《倦游錄》〕

宋之問，天后時求為北門學士，後不許。乃作《明河篇》以自見云：「明河可望不可親，願得乘槎一問津。更將織女耆機石，還訪成都賣卜人。」天后聞之，謂崔融曰：「吾非不知之問，以其有口過耳。」之問有口齒疾故也。〔《古今詩話》〕

張祜，長慶中為令狐文公所知。公鎮太平日，表薦以詩三百首獻於朝。祜至京，屬元稹偃仰內庭，上因召問祜之詞藻上下，稹對曰：「張祜雕蟲小巧，壯夫不為。若獎激太過，恐變陛下風教。」上頷之，由是寂寞而歸。祜以詩自悼曰：「賀知章口徒勞說，孟浩然身更不疑。」〔同前〕

李延璧善為小詩，內子猜忌尤甚。嘗以達州ヘ飲燕不歸，內子欲刃之，李詠《愁詩》云：「到來難遣去難留，著骨粘心萬事休。潘岳恨絲生鬢裏，婕妤悲色上眉頭。長途計盡空騎馬，遠雁聲歸獨倚樓。更有相思不相見，酒醒燈背月如鉤。」

〔《唐賢抒情》〕

會昌四年，王起奏五人楊知至源唾鄭林楊嚴竇緘，令再送試雜文，翰林重聲價。續奉旨，楊嚴與第，餘四人落下。時楊知至以長句呈同年曰：「由來梁燕與冥鴻，不合翩翩向碧空。寒谷謾勞鄒氏律，長天獨遇宋都風。此時泣玉情雖異，他日銜環事亦同。二月春光已搖蕩，無能得醉杏園中。〔《摭言》〕

●卷四十五·傷悼門

雷有終自平蜀後，人為立祠。又嘗以私財犒士，貧不能足，貸錢以給，比捐館舍時尚欠三萬緡，章聖特出內帑錢償之。故魏仲先悼有終詩曰：「聖代賢臣喪，何人不慘顏！新祠民祭祀，舊債帝填還。鹵簿塵侵暗，銘旌淚灑斑。功名誰可繼，敕葬向家山！」〔《青箱雜記》〕

杜子美自蜀走湘楚，卒於耒陽，時人謂以牛炙白酒脹飲而死，則非也。僧紹員詩曰：「賢人失志古來有，牛炙因傷是也無？」耒陽宰詩曰：「詩名天寶大，骨葬耒陽空。」耒陽有子美墳，時人謂聶令空堆土也。唐人詩曰：「一夜耒江雨，百年工部墳。」〔《摭遺》〕

北虜多有文籍，亦以文雅相尚。王矩為工部郎中，本燕人，為虜將耶律忘其名書記，常從其出入。耶律兄及其兄之子太平興國中戰沒於大郡。後耶律經舊戰處覽其遺跡作詩，矩記其兩句云：「父子盡從蛇陣沒，弟兄空望雁門悲。〔《談苑》〕

徐寅，興化軍莆田人，以秘書省正字歸老鄉里。既死，節度使王延賓以詩哭之曰：「延壽溪頭嘆逝波，古今人事半銷磨。昔除正字今何在？所謂人生能幾何，」

延壽溪，寅所居也。〔《詩史》〕

李遠體物緣情，皆盡臻妙，嘗有《贈箏妓伍卿》詩云：「輕輕沒後更無箏，玉腕紅紗到伍卿。坐客滿筵都不語，一行哀雁十三聲。」《詠鴛鴦》云：「鴛鴦離別傷，人意似鴛鴦，試取鴛鴦看，多應寸斷腸。」故人盧尚書哭李詩云：「昨日舟還浙水湄，今朝丹欲何為！才收北浦一竿釣，未了西齋半局棋。洛下已傳平子賦，臨川爭寫謝公詩。不堪舊裏經行處，風木蕭蕭鄰笛悲。」〔《郡閣雅談》〕

江鄰幾善為詩，清淡有古風。蘇子美坐進奏院事謫官，後死吳中，江作詩云：「郡邸獄冤誰與辨，皋橋客死世同悲。」用事甚精。嘗有古詩云：「五十踐衰境，加我在明年。」論者謂人莫不用事，能令事如己出，天然渾厚，乃可言詩。江天資淳雅，喜飲酒鼓琴圍棋。人以酒召之，未嘗不醉。已醉眠，人強起飲之，亦不辭也。或不能歸，即宿人家，商度風韻，陶靖節之比云。江嘗通判廬州，有酒官善琴，以坐局不得出，江旦旦就之，郡中沙門道士及里畝能棋者數人呼與同往。

郡人見之習熟，因畫為圖，前列騶導，一人騎馬青蓋，其後沙門，道士、褐衣數人，葛巾芒履，累累相尋，意思蕭散。惜時無名手，此畫不足傳後。何減嵇阮也，〔《唐賢抒情。》〔《中山詩話》〕

竇鞏工為絕句，嘗從軍，有《別家》詩云：「自笑儒生著戰袍，書齋壁上挂弓刀。如今便是征人婦，好織《回文》寄竇韜。」又《悼妓東東》一篇云：「芳菲美艷不禁風，未到春殘已墜紅。惟有側輪車上鐸，耳邊長似叫東東。〔《盧瑰抒情》〕

令狐楚《宮人斜》詩云：「唯應四仲祭，使者暫悲嗟。」又《白時詩序》云：自刑部員外郎出，得累歷方鎮，攜挈隨逐。又有《茨菰花》、《芹花》詩，亦唐賢所罕詠者。〔《雜志》〕

李郢嘗與賈島、僧無可游。島沒長江，僧亦返初，郢感嘆題曰：「卻到京師事事傷，惠林歸寂賈生亡。何人收得文章篋，獨我來經苔蘚房。一命未沾為逐客，萬緣初盡別空王。蕭蕭竹塢斜陽在，葉覆空階雪擁牆。」〔同前《雜談》〕

孟郊卒，韓吏部作志，謚曰貞耀先生，賈島哭之，詩曰：「身沒聲名在，多應萬古傳。寡妻無子息，破宅帶林泉。塚近登山道，詩隨過海船。故人相吊處，斜日下寒天。」〔《摭言》〕

「荒涼城南奉先寺，後宮美人棺葬此。角樓相望高起墳，草間柏下多石人。

秩卑焚骨不作塚，青石浮屠唱丘壟。家家墳上作享亭，朱門相向無人聲。樹頭土梟作人語，月黑風悲鬼搖樹。宮中養女作子孫，年年犢車來作主。廢后陵園官道側，家破無人掃陵域。官家歲給半千錢，街頭買餅作寒食。」此張文潛《題奉先寺》詩。晁以道嘗與江子之言文潛近來詩不甚好，子之因誦此詩以對。以道云：「莫不是文潛詩否？」

洪駒父有《過李公擇尚書墓》一篇，其間云：「鹿場兔徑白晝靜，稻壟松竹青嶂深。」說者以為大逼老杜。

邢居實字悖夫，年少豪邁，所與游皆一時名士。方年十四五時，嘗作《明妃引》，末句云：「安得壯士霍嫖姚，縛取呼韓作編戶？」諸公多稱之。既卒，餘收什其殘章，編成一集，號曰《呻吟》。悼夫自少便多憔悴感慨之意，其作《秋懷》云：「高歌感人心，心悲將奈何！」其作《棗陽道中詩》云：「有意問山仙，此生更來否？」已而果卒於漢東。夫之卒也，山谷以詩哭之云：「詩到年來更老成，江山為助筆縱橫。眼看白骨埋黃土，何況人間父子情？」蓋夫與其父歆向也。蔡天啟亦有詩云：「人物於今嘆渺然，孤墳宿草已生煙。日暮行人道旁會，應逢年少共談玄。」其餘作者甚眾，皆載於《呻吟集》後。

邵堯夫之弟名睦者，無疾而化。前此有《重九詩》云：「擬問東籬事，東籬事渺茫。」後果殯於東籬之下。故堯夫哭之云：「自茲明月清風夜，蕭索東籬看斷腸。」又云：「腸斷東籬何所尋，東籬從此事沉沉。」

餘於一雜編中見有《書郵亭事》，既不曉其誰作，但觀其詩有足哀者，故載之於此，其末云周仲美，不知何許人。自言世居京師，父游宦，家於成都，既而適李氏子，侍舅姑宦泗上，從良人赴金陵幕。偶因事棄官入華山，有長住之意。

仲美即寄身合淝外祖家，方求歸未得，會舅遽調任長沙，不免共載而南。雲水茫茫，去國益遠，形影相吊，灑涕何言，因書所懷於壁。詩曰：「愛妾不愛子，為問此何理。棄官更棄妻，人情寧可已？永訣泅之濱，遺言空在耳。三載無朝昏，孤幃淚如洗。婦人義從夫，一節誓生死。江鄉感殘春，腸斷晚煙起。西望太華峰，不知幾千里！」並〔《王直方詩話》〕

梅聖俞至寧陵寄餘詩云：「獨護慈母喪，淚與河水流。河水冬有竭，淚泉常在眸。」彥獻持國譏其作詩太早，餘應之以《蓼莪》及傅咸《贈王何二侍郎》詩。

〔《雜志》〕

劉洞，不知何許人。江南國破後題池州一亭云：「千里長江唯渡馬，十年養士得何人。〔《詩史》〕

白樂天去世，人以詩吊之曰：「綴玉聯珠六十年，誰教冥路作詩仙。浮雲不系名居易，造化無為字樂天。童子解吟《長恨》曲，胡兒能唱《琵琶》篇。文章已滿行人耳，一度思卿一愴然。」〔《唐摭言》卷十五〕

韓文公少年受蕭存吏部知賞，及自袁州回，入為國子祭酒，道經江州，因游廬山，過吏部山居，知諸子凋零，惟二女在焉。作詩曰：「中郎有女能傳業，伯道無兒可保家。今日廬山過舊隱，空將衰淚對煙霞。」〔《因話錄》卷三〕

張祜性酷好太湖石，三吳太守多以贈遺之。故陸魯望以詩哭之曰：「一林石筍散豪家。」〔《陳輔之詩話》〕

顧況字逋翁，暮年有一子，字非熊，忽暴亡，況哀悼不勝，乃作詩曰：「老人喪愛子，日暮淚成血。老人年七十，不作多時別。」非熊冥間聞之，以情告冥官，冥官閔之，卻令生於況家。三歲，能言冥間聞父苦吟求再生事歷歷然。長成應舉擢第。〔《北夢瑣言》卷八〕

盧延遜《哭李郢端公》詩曰：「軍門半掩槐花宅，每過猶聞哭臨聲。北固暴亡兼在路，東都權葬未歸塋。漸窮老僕慵看馬，著慘佳人暗理箏。詩侶酒徒消散盡，一場春夢越王城。」

劉夢得《虎丘山見元微之二年過題名愴然有感》云：「水送君君不還，見君題字虎丘山。因知早貴兼才子，不得多時在世間。」又《有所嗟二首》云：「庾令樓中初見時，武昌春色似腰肢。相逢相識空如夢，為雨為雲今不知。」

「鄂渚蒙蒙煙雨微，女郎魂逐暮雲歸。只應長在漢陽渡，化作鴛鴦一隻飛。」

石守道為國子監直講，天下呼為徂徠先生。作《慶歷聖德頌》，大為時所忌。

會徐賊孔直溫叛，搜其家有介書，坐貶而卒。時疑其詐死，欲剖棺驗之。近臣言介實死得免。永叔以詩哭之曰：「埋猶不信死，終免斷其棺。」楊章安云章安或為章亦：「誰道蓋棺人事定，是非猶及土中身。」〔《魏公別錄》〕

劉夢得《傷友人亡姬》詩曰：「見學琵琶見藝成，今來追想倍傷情。捻弦花下呈新曲，放撥燈前謝改名。大抵好花終易落，從來尤物不長生。蘭台夜直衣衾冷，雷雨無因入禁城。」

劉得仁出入屋場三十年，卒無所成而逝。僧棲白以詩吊之曰：「忍苦為詩來到此，冰魂雪魄已難招。直教桂子落墳上，生得一枝冤始消。」〔《唐摭言》卷十〕

張侍郎有愛姬早亡，念之不已。猶子為右補闕，因其入朝未歸，為《浣溪沙》詞置於幾上曰：「枕帳熏爐隔繡幃，二年終日兩相思。好風明月爾應知。天上人間何處去，舊歡新夢覺來時。黃昏微雨畫屏垂。」見曰：「此必阿灰詞。」

阿灰，補闕小字也。〔《北夢瑣言》卷八〕

錢熙，泉南才士也。曾作《四夷來王賦》獻，太宗愛其才。又嘗撰《三酌酸文》，世稱精絕，後亦不達而故。鄉人李慶孫以詩吊之曰：「《四夷》妙賦無人繼，《三酌酸文》舉世傳。」〔《玉壺清話》卷七〕

唐武宗有才人孟氏，嘗對武宗泣下，作《何滿子》而卒。張祜作詩云：「偶因清唱詠歌頻，奏入深宮十二春。卻為一聲《何滿子》，下泉須吊孟才人。」

〔《劇談錄》〕

秦國公主薨，神考賜挽詞曰：「海闊三山路，香輪定不歸。帳深閒翡翠，佩冷失珠璣。明月留歌扇，殘霞散舞衣。都門送車反，宿草自春菲。」「曉發城西道，靈車望更遙。春風寒魯館，明月斷秦簫。塵入羅衣暗，香隨玉篆消。芳魂無北渚，那複可為招？」又曰：「慶自天源發，恩從國愛深。歌鐘雖在館，桃李不成春。水折空還沁，樓高亦隔秦。區區會稽市，無複獻珠人。」〔《冷齋夜話》〕

僖宗幸蜀，拾遺孟昭門上疏切直，蹈於非罪。時狄常侍歸蜀，以詩悼之曰：「一何罪死一何名，獨向湘江吊屈平。從此蜀川春夜月，杜鵑啼作兩般聲。」

〔盧瑰《抒情》〕

●卷四十六·隱逸門

章聖遣使召魏野。仲先聞使至，留詩一聯於壁而遽去，云：「洗硯魚吞墨，烹茶鶴避煙。」使還，以壁間詩對，章聖曰：「野不求仕矣。」遂不召。〔《古今詩話》〕

內侍孫可久賦性淡薄，年逾五十，即乞致仕。都下居第堂北有小園，城甫有圃，每以小車載酒，優游自適。石曼卿嘗過其居贈詩曰：「南北占河潤，幽深在禁城。疊山資遠意，辭俸買閒名。閉戶斷蛛網，折花移鳥聲。誰人識高意，朝野石渠生。」柳詠詩曰：「孫侯幽隱直城東，草木扶疏一畝宮。曾珥貂為近侍，卻紆絛褐作閒翁。高吟擁鼻詩懷壯，雅論盱衡道氣充。厭盡繁華天上樂，始將蹤跡學冥鴻。〔《青箱雜記》〕

劉素字仲華，好學不事科舉，頗通遷固壽曄之書。嘗有人貽之詩曰：「不甘五等諸侯薦，直肯九重天子知。」然卒不及仕。〔《江南野錄》〕

方幹處士號缺唇先生，有司以唇缺不可與科名，遂隱居鑒湖。作《閒居》詩曰：「寒山壓鏡心，此處是家林。梁燕欺春醉，岩猿學夜吟。雲連平地起，月向白波沉。猶自聞鐘角，棲身可在深！」又曰：「世人如不容，我自縱天慵。落葉憑風掃，秋粳任水春。花朝連郭霧，雪夜隔湖鐘。身在能無事，頭宜白此峰。」

又《感懷》云：「事業不得力，至今猶苦吟。吟成五字句，用破一生心。世路屈聲滿，雲溪冤氣深。前賢多晚達，莫怕鬢霜侵。」〔《鑒戒錄》〕

隱士張楚居洛陽平康之南，與李衛公別第為鄰，山水奇秀。楚風韻高潔，衛公當軸，薦為左拾遺，不起。後出鎮，過平康往訪之，楚避於山谷。衛公嘆恨久之，題其門曰：「昔日趣黃詔，餘慚在鳳池。今來招隱士，恨不見瓊枝。」〔《詩史》〕

張齊賢相公，司空致仕歸洛，康寧福壽，得晉公午橋莊，鑿渠通流，栽花植竹，日與故舊乘小車攜觴游釣，榜於門曰：「老夫已毀裂冠冕，或公紱垂訪，不敢迎見。」嘗以詩戲故人云：「午橋今得晉公廬，水竹煙花興有餘。師亮白頭心已足，四登兩府九尚書。」慕唐李大亮為人，故字師亮。〔同前〕

康定間，益州書生張俞，嘗獻書朝廷，天下由是知其名，然不喜仕進，隱於青城山白雲溪。時樞密田況守成都，與詩曰：「深慚蜀太守，不及採芝人。」

〔《雲齋廣錄》〕

程嵩字明甫，延津人，初舉不第，遂不肯仕。場屋。年八十餘，嘗作詩曰：「雖無事業傳千古，卻得安閒過一生。」同上

王鼎善歌詩，好神仙事，游心物外，時人或謂有所得，問之終不洩露。詩百餘篇傳於人間。五言詩《贈程明甫》云：「古縣枕前灘，官閒道自安。執杯山鳥唱，曬藥野猿看。石縫橫琴筆，槎根插釣竿。不知陶靖節，早晚入雲端。」又《贈僧》云：「出齋猿獻果，烹茗鳥銜薪。」又題云：「風落桂枝驚鶴去，水流山果向人來。」又《送僧》云：「孤雲蹤跡都無定，出個青山入個山。」〔《雅言雜載》〕

王易簡，蕭希甫下及第，名居榜尾，不看榜歸華山。尋就山釋褐，授華州幕官，後拜左拾遺，又辭官歸隱，留詩曰：「汩沒朝綱愧不才，誰能低折向塵埃！

青山得去且歸去，官職有來還自來。」再入升朝官，位諫垣台閣三十年，官至八座。乞致仕歸華山，十年而終。〔《郡閣雅談》〕

顧況志尚疏逸，近於方外。時宰招以好官，況以詩答之云：「四海而今已太平，相公何用喚狂生！此身還似籠中鶴，東望瀛洲叫一聲。」〔《南部新書》〕

有一武士忘其姓名，志樂閒散，而家甚貧。嘗作詩曰：「人生本無累，何用買山錢？」遂投檄而去。〔《古今詩話》〕

唐末蜀川有唐求，放曠疏逸，方外人也。吟詩有所得，即將稿捻為丸投大瓢中。後臥病，投瓢於江曰：「茲瓢苟不沉沒，得之者方知吾苦心耳。」瓢至新渠江，有識者曰：「此唐山人詩瓢也。」接得十才二三。《題鄭處士隱居》曰：「不信最清曠，及來愁已空。數點石泉雨，一溪霜葉風。業在有山處，道成無事中。酌盡一杯酒，老夫顏亦紅。」《贈如上人》云：「不知名利苦，念佛老岷峨。

補衲雲千片，焚香篆一窠。戀山人事少，憐客道心多。日日齋鐘罷，高懸濾水羅。」

《題青城山範賢觀》：「數裏緣山不厭難，為尋真訣問黃冠。苔鋪翠點仙橋滑，松濕香梢古道寒。晝旁綠畦薅嫩玉，夜開紅灶捻新丹。孤鐘已斷泉聲在，風動瑤花月滿壇。」〔《古今詩話》〕

偽蜀辛酉歲有隱跡於陶沙者，不知所從來，戴破帽，攜鐵笆竹畚，多於觀寺閒處坐臥。有文谷遇之，以禮接之。忽誦穀新詩數篇，又詠自作詩曰：「九重天子人中貴，五等諸侯閫外尊。爭似布衣雲水客，不將名字挂乾坤？」〔《茅亭客話》〕

劉概字伯節，青社人。有氣節，及第為幕僚，一任不得志，棄官隱居，富丞相器重之。有詩云：「昔年曾作瀟湘客，憔悴東秦歸不得。西軒忽見好溪山，如何卻有楚鄉憶！讀書誤人四十年，有時醉把闌於拍。」〔《閒居詩話》〕

陳陶，劍浦人，好游學，善解天文，長於雅頌。有詩曰：「中原莫道無麟鳳，自是皇家結網疏。」與水曹任畹相善，寓之詩曰：「好向明時薦遺逸，莫教千古吊靈均。」晚絕縉紳之望，以修養為事，有詩曰：「乾坤見了文章懶，龍虎成時印綬疏。」又曰：「蟠溪老叟無人用，閒把漁竿教《六韜》。」又曰：「近來世上無徐庶，誰向桑麻識臥龍！」陶隱西山，產藥物數十種。開寶中，嘗見一叟角發被褐與一煉師舁藥入城鬻之，獲資則求就爐對飲，旁若無人。歌曰：「藍採和，塵事紛紛事更多。爭如賣藥沽酒飲，歸去深崖拍手歌！」疑其為陶夫婦焉。

或云得仙矣。〔《江南野錄》〕

又陳陶詩有：「江湖水清淺，不足掉鯨尾。」「飲水狼子瘦，思日鷓鴣寒。」

「一鼎雌雄金液火，十年寒暑鹿衣。」「寄語東流任斑鬢，向隅終守鐵蓑衣。」

諸如此，不可殫紀。〔《北夢瑣言》〕

史虛白本山東人，唐晉之間，中原多事，見李屢陳治要而不用，遂隱廬山。

煜徙南昌，至星子渚，召問曰：「處士隱居，必有所得。」曰：「近得《漁父》一聯。」令誦之，曰：「風雨揭卻屋，全家醉不知。」煜變色，時世宗已下淮南。

〔《江南野錄》〕

寇豹，不知何許人，與謝觀同在唐崔裔孫相公門下，以詞藻相尚。謂觀曰：「君《白賦》有何佳語？」對曰：「曉入梁王之苑，雪滿群山；夜登庾亮之樓，月明千里。」豹唯唯。觀大言曰：「僕已擅名海內，子才調多，胡不作《赤賦》？」

豹未搜思，厲聲曰：「田單破燕之日，火燎平原；武王伐紂之時，血流漂杵。」

觀大駭。豹尋辭省別，觀猶依托。時祖席多蠅，觸目為令。觀曰：「青蠅被扇扇離席。」豹舉目見戶上白澤，曰：「白澤遭釘釘在門。」不唯敏捷，俱有譏諷豹後不仕，隱南嶽。〔《鑒戒錄謂》青蠅、白澤是高駢羅隱詩。〔《郡閣雅談》〕

許堅，不知何許人，遇酒筵不問尊卑遠近必到，乘興只三五杯便去。性嗜魚，將魚火上旋炙，熟處即吃，生處複炙，殊不去其鱗腸。每和巾帶入溪澗內浴度目浸身，出水即於風日中坐候干，其衣服多有ポ氣，人惡之。或有人與物，忻然而受，將散與貧者。多於夢中吟詩。宿溧陽縣靈泉精舍。僧出白字韻，請留詩。其僧對榻，見熟睡至晚起，出七言詩云：「近枕吳溪與越峰，前朝恩錫雲泉額。竹林晴見雁塔高，石室曾棲幾禪伯。荒碑字沒秋苔深，古池香泛荷花白。客有經年別故林，落日啼猿情脈脈。」太平興國九年自茅山再游廬山，於方先生房內安下。

至夜深，常與數人談笑，人疑聽，堅已知之，高聲云：「不得來，不得來。」今在洪州西山或吉州玉笥山。〔《郡閣雅談》〕

韓退，絳州人，放誕不拘，常跨一白驢，有詩云：「山人跨雪精，上便不論程。嗅地打不動，笑天休始行。」為人所稱。好著寬鶴氅，醉則鶴舞。石曼卿贈詩曰：「醉狂玄鶴舞，閒臥白驢號。」〔《閒居詩話》〕

王冀公鎮金陵，以書致錢塘講師遵式，式將謁公，過林逋，逋以詩送雲，虎牙熊軾隱鈴齋，棠樹陰陰長碧苔。丞相望尊賓謁少，清言應喜道人來。」〔同前〕

謝逸字無逸，臨川勝士也，工詩能文。魯直讀其詩曰：「晁張流也，恨未識耳。」無逸詩曰：「老鳳垂頭噤不語，枯木槎牙噪春鳥。」又曰：「貪夫蟻旋磨，冷官魚上竿。」又曰：「山寒石發瘦，水落溪毛凋。」皆為魯直稱賞。朱世英以八行薦入學，不得已詣之，信宿而還。所居溪堂，號溪堂居士，有《溪堂集》行於世。生涯如龐蘊。余嘗過之，小君方炊，稚子宗野汲井，無逸誦書掃除，顧餘放帚大笑曰：「聊複爾耳。」餘作偈曰：「老妻營炊，稚子汲水。龐公掃除，丹霞適至。棄掃迎門，一笑相視不必靈照，多通道理。」朱世英亦作偈曰：「提籃靈照，掃地謝公。一般是面，做作不同。不假語默，通透玲瓏。更若未會，換手捶胸。」〔《冷齋夜話》〕

●卷四十六·神仙門上

陳希夷先生每睡則半載或數月，近亦不下月餘。贈金勵《睡詩》曰：「常人無所重，惟睡乃為重。舉世皆為息，魂離神不動。覺來無所知，貪求心愈用。堪笑塵中人，不知夢是夢。」又曰：「至人本無夢，其夢本游仙。真人本無睡，睡則浮雲煙。爐裏近為藥，壺中別有天。欲知睡夢裏，人間第一玄。」又嘗《題石水澗》曰：「銀河灑落翠光冷，一派回環湛晚暉。幾恨卻為頑石礙，琉璃滑處玉花飛。」又《冬日晚望》云：「山鬼暖或呼，溪魚寒不跳。晚景愈堪觀，危峰露殘照。」《題西峰》曰：「為愛西峰好，吟頭盡日昂。岩花紅作陣，溪水綠成行。

幾夜礙新月，半山無夕陽。寄言嘉遁客，此處是仙鄉。」又《華山》曰：「半夜天香入岩谷，西風吹落嶺頭蓮。空愛掌痕侵碧漢，無人曾嘆巨靈仙。」又《與毛女游》曰：「藥苗不滿笥，又更上危顛。回指歸去路，相將入翠煙。」又曰：「曾折松枝為寶櫛一作髻，又編慄葉作羅襦。有時問著秦宮事，笑捻仙花望太虛。」

〔《翰府名談》〕

又，先生唐德宗時，至僖宗封清虛處士，賜宮女三人。先生貯之別室，以詩謝云：「雪為肌體玉為腮，深謝君王送到來。處士不生巫峽夢，虛勞雲雨下陽台。」

章聖累召不起，有學士譏之曰：「只是先生詔不出，若還詔出一般人。」先生答曰：「萬頃白雲獨自有，一枝仙桂阿誰無？」後歸華陰，令王睦令飲之，起寢於溪岩，先生為詩曰：「華山高處是吾宮，出即凌空跨晚風。台殿不將金鎖閉，來時自有白雲封。」睦得詩愧謝。〔《青瑣集》〕

張洎家居城外，有一隱士名乃呂仙翁姓名，洎倒屣見之，索紙筆八分書七言詩一章留與洎，頗言將作鼎鼐之意。其末句云：「功成當在破瓜年。」俗以破瓜字為二八，張果參政十六年卒，乃其讖也。仙翁詩多傳人間，有《脈詠》云：「朝游北海暮蒼梧，袖裏青蛇膽氣粗。三醉岳陽人不識，朗吟飛過洞庭湖。」又有「飲海龜兒人不識，燒丹符子鬼難看」，「一粒粟中藏世界，二升鐺裏煮山川」

之句。大抵皆詞句奇怪，世所傳百餘首，人多誦之。〔《談苑》〕

道士馬自然有異術，飲酒至一石不醉。人有疾，以雜草木揉碎呵與人食，無不瘥。每自吟曰：「昔日曾隨魏伯陽，經時醉臥紫金床。東君過我多慵懶，罰向人間作酒狂。」廣明中梓州上升。《續本事集》更有二首詩，其一曰：「省悟前非一息間，更拋人世棄塵寰。徒誇美酒如瓊液，休戀嬌娥似玉顏。含笑謾教心思苦，別離還使鬢毛斑。雲中幸有堪歸路，無限青山是我山。」其二曰：「何用燒丹學駐顏，鬧非城市靜非山。時人若覓長生藥，對景無心是大還。」〔《詩史》〕

殷七七有異術，過潤州與客飲，云：「某有一藝佐歡。」即顧屏上畫婦人曰：「〔可歌《陽春曲》〕。」婦人應聲遂歌，其音清亮，似從屏中出。歌曰：「愁見唱《陽春》，令人離腸結。郎去未歸家，柳自飄香雪。」如此者十餘曲。〔同前〕

呂仙翁名岩，字洞賓，本關右人。咸通初，舉進士不第，值巢賊為梗，攜家隱於終南山，學老子法，絕世闢谷，變易形骸，尤精劍術。今往往有人於關右途路間與之相逢，多不顯姓名，以其趨舍動作異於流俗，故為人所疑，又為篇詠，章句間洩露其意。嘗有詩《送鐘離先生》云：「得道來來相見難，又聞東去幸仙壇。杖頭春色一壺酒，頂上雲攢五嶽冠。飲海電兒人不識，燒山符子鬼難看。先生去後應難老，乞與貧儒換骨丹。」《贈薛道士》云：「落魄薛道士，年高無白髭。雲中臥看石，雪裡去尋碑。誇我吃大酒，嫌人念小詩。不知甚麼漢，一任輩流嗤。」〔《雅言雜載》〕

又，先生唐僖宗時人，避寇亂多游湖湘間，或梁魏之地。嘗游大雲寺，與寺僧多唱和。僧有詩贈翁，翁乃依韻和曰：「三千里外無家客，七百年前雲水身。

行滿蓬萊為別館，道成瓦礫是黃金。待賓里嘗存酒，化藥爐中別有春。積德求師何患少，由來天地不私親。」一日游廬山真寂觀淬劍於石。道士侯日晦問之曰：「先生劍何所用？」曰：「地上一切不平事，以此去之。」侯心異之，以酒果召飲，謂曰：「先生道貌清高，必非風塵中人。」洞賓曰：「且劇飲，無相窮詰。」

既醉以箸頭書《劍詩》一首於壁曰：「欲整鋒芒敢憚勞，凌晨開匣玉龍嗥。手中氣概冰三尺，石上精神蛇一條。好血默隨流水盡，凶膏今逐漬痕消。削除浮世不平事，與爾相將上九霄。」嘗游長沙智度寺，《贈僧慧覺》詩曰：「達者推心兼濟物，聖賢傳法不離真。請師開訴西來意，七祖如今未有人。」臨行題壁上云：「唐室進士，今時神仙。足鬥紫霧，卻歸洞天。」眾方知其為呂仙翁也。〔《摭遺》〕

宿州天慶觀西廡下有石刻二詩，蓋至道中有賣墨人嘗游於此，一日題詩曰：「秋景蕭蕭葉亂飛，庭松影裏坐移時。雲迷鶴駕何方去，仙洞朝元失我期。」又曰：「肘傳丹篆千年術，口誦《黃庭》兩卷經。鶴觀古壇槐影里，悄無人跡戶長扃。」或以為名呂仙翁詩也。〔《古今詩話》〕

岳陽樓有碑極大，乃李觀記呂仙翁筆跡。李知賀州日，有道士相訪，自云呂先生，誦《過岳陽詩》云：「唯有城南老樹精，分明知道神仙過。」李亦不曉。

後知嶽州，有白鶴寺僧見過，道及呂仙翁嘗憩於寺前松下，有老人自松梢冉冉而下，致恭於先生之前曰：「某，松之精也，今見先生過，禮當致謁。」呂書一絕於寺壁而去：「獨自行來獨自臥，無限世人不識我。唯有城南老樹精，分明知道神仙過。」後郡守為創亭於松下，名曰回先生云：〔《古今詩話》〕

孟嘏，連山人，性落魄「狂溺於歌酒賦詠，後捷名，不欲止江左，士人頗奇之。《贈史虛白》云：「詩酒獨游寺，琴書多寄僧。」聖朝奄有金陵，孟賓於先居連上，嘏興國中亦自吉水還故鄉，逾年卒。書生成務崇因言，廬山與嘏有忘年之分。興國中見嘏，且言自連上來游江左，時有詩送成務崇曰：「同呼碧嶂前，已是十餘年。話別非容易，相逢不偶然。多為詩酒役，早免利名牽。幸有歸真路，何妨學上玄。」務崇詢於連上知交，皆言嘏卒已十餘年矣。〔《雅言雜載》〕

許堅，江左人，為性藪野，似非今之人。年高，絕不知曉人事，少言，人不問終日不啟口。多居三茅山，不知年歲，形容不變。好餐魚，能為詩，多談神仙事。《題茅山觀》曰：「嘗恨清風千載鬱，洞天今得恣游遨。松楸古色玉壇靜，鸞鶴不來青帝高。茅氏井寒丹已化，玄宗碑斷夢仍勞。分明有個長生路，休向紅塵嘆二毛。」早年，堅以時事干江南李氏，人訝其狂戇，以為風恙，莫與之禮。

以一絕上舍人徐鉉云：「幾宵煙日鎖樓台，欲寄侯門薦禰才。滿面塵埃人不識，謾隨流水出山來。」因拂衣歸隱，今尚在，隱跡江淮間。〔《雅言雜載》〕

沈廷瑞寄食閣皂山，舉作異俗輩，盛夏向火，嚴寒單衣，問其故，終不答。

與袁州陳智周相善。興國中，無病卒於玉笥觀。數年，有人於江筠路次見廷瑞，共語久之。令人將詩寄智周，智周得詩甚訝，馳出門求送詩者，已不知所在。詩曰：「名山相別後，別後會難期。金鼎銷紅日，丹田老紫芝。訪君雖有路，懷我豈無詩！休羨繁華事，百年能幾時！」智周於端拱二年登第，授衡陽尉卒。〔同前〕

沈道士，筠州高安人，故吏部郎中彬第二子也。性孤僻，形貌秀澈，初名有鄰，棄妻入道，居玉笥山，易名廷瑞。每遇深山古洞，累日不返。嚴寒風雪，常單衣危坐，或絕食經月，或縱酒行歌，緣峭壁，升喬木，若猿猱之狀。骨肉相尋，便卻走避，忘情混俗，人莫測之，往往為同道者困。雍熙二年正月內於玉笥山先不食七日，至上元日甲辰辭道侶歸所居院集仙亭，念《人生幾何賦》，無病而終。

遺言於弟子將畫者土宿一幀、《度人經》一卷隨葬。後二年二月二十日有閣皂山僧昭瑩於山門數里相遇。且閣皂山相去玉笥山一百六十里，僧昭瑩問所往，云：「暫別廬山尋知己。」留下土宿一幀及《度人經》一卷、五言詩一首為別云：「南北東西路，人生會不無。早曾依閣皂，又卻上玄都。雲片隨天闊，泉聲落石孤。何期早相遇，藥共煮菖蒲。」後昭瑩到玉笥山話及，方知沈道士已亡。具說途中相遇，並所留土宿及經、詩示於人，眾皆駭異。遂往墳上看，見土交橫拆裂，闊及尺餘，至今不敢發。質其文，驗其事，即尸解而去。〔《郡閣雅淡》〕

張白，邢州人。少應進士舉不及第，入道，常挑一鐵葫蘆，得錢便飲酒，自稱白雲子。注《天尊升玄護命經》，著《武陵春色》三百首，略一兩篇云：「武陵春色好，十二酒家樓。大醉方回首，逢人不舉頭。是非都不採，名利混然休。

戴個星冠子，浮沉逐世流。」《贈酒店崔氏》一絕云：「武陵城裏崔家酒，地下應無天上有。南游道士飲一斗，臥向白雲深洞口。」又《哭陸先生》一絕云：「六親慟哭還複蘇，我笑先生淚滴無。脫履定歸天上去，空墳留入《武陵圖》。」

忽一日稱患，至夜閉戶，曉不開，問之不應，道眾訝之，抉門見血滿地，問之別無所苦，囑身後勿燒焚，尋時而卒。酒戶崔氏出木櫃而葬於武陵城西。經半年，有鼎州官，忘其名，在揚州勾當公事，遇於酒肆，同杯數日。眾聞之，道俗看驗其墳，有一穴如碗大，深透其棺，敲之已空。

陳省躬，金陵人，於偽朝頗歷政事。顯德中，出為臨川宰，泛舟闕下，道經章江，泊女兒浦，抵暮，有書生不通姓名，登舟求見。與省躬語論甚奇，問今晉朝第幾帝。省躬具以實對，微笑而已。坐間高吟云：「西去長沙東上船，思量此事已千年。長春殿掩無人掃，滿眼梨花哭杜鵑。」省躬疑是神仙，再拜告問，無言而退。出船不見所之。

吳含靈，江西人也，為道士，居南嶽六七年，俗呼為吳猱。好睡，經旬不飲食。常言曰：「人若要閒即須懶，如勤即不閒也。」素不攻文，偶作《上升歌》甚奇絕，云：「玉皇有詔登仙職，龍吐雲兮風著力。眼前驀地見樓台，異草奇花不可識。我向大羅觀世界，世界只如指掌大。當時不為上升忙，一時提向瀛洲賣。」

清泰年羽化，後有客人於乾中在嵩山見之。

許鵲真人唐末游南嶽招仙觀，壁上題歌一首云：「洪爐烹鍛人性命，器用不同分皆定。妖精鬼魅鬥神通，只自幹邪不干正。黃口小兒初學行，唯知日月東西生。還為萬靈威聖力，移月在南日在北。玉是玉兮石是石，蘊棄深泥終不易。鄧通餓死嚴陵貧，帝王豈是無人力！丈夫未達莫相侵，攀龍附鳳損精神。」題後數日上升。

李夢符，不知何許人。梁開平初鐘傳鎮洪州日，與布衣飲酒，狂吟放逸。嘗以釣竿懸一魚向市肆。蹈《漁父引》，賣其詞，好事者爭買，得錢便入酒家。其詞有千餘首傳於江表。略其一兩首云：「村寺鐘聲渡遠灘，半輪殘月落前山。徐徐撥棹卻歸灣，浪疊辨霞錦繡翻。」又曰：「漁弟漁兄喜到來，婆官賽了坐江隈。

椰榆杓子木瘤杯，爛煮鱸魚滿案堆。」察考取狀，答曰：「插花飲酒何妨事，樵唱漁歌不礙時。」遂不敢複問。或抱冰入水，及出，身上氣如蒸，鐘氏亡，亦不知所在。俱〔同前〕

伊用昌游江浙間，散誕放逸，不拘細謹。善飲，每醉行歌市中，其言皆物外汗漫之辭，似不可曉。亦能為詩：「留題閣皂觀》云：「花洞門前吠似雷，險聲流斷俗塵埃。雨噴山腳毒龍起，月照松梢孤鶴回。羅幕秋高添碧翠，畫簾時卷對樓台。雨壇詩客何年去，去後門關更不開。」後入湖南謁馬氏。時方設齋，獨不請用昌，自造之，據其坐。洎食畢，則大聲吟詩云：「誰人能識白元君，上士由來盡見聞。避世早空南火宅，植田高種北山雲。雞能抱卵心常聽，蟬到成形殼自分。學取大羅些子術，免教松下作孤墳。」詩畢，拂衣而起，眾訝奇異，乃逼問無對，出門不見。〔《雅言雜載》〕

石恪，西蜀人，善畫，尤長於山水禽魚，亦攻歌詩，言論粗暴，多誚人短。

開寶中，王師下西蜀，遣名畫入京，恪在其數。宣於相國畫壁，工畢上狀乞歸，奉敕任便，出京卒於道中。雍熙元年，殿直雷承昊奉命來衡陽，風土殊俗，恪痛勉之，為七言詩送承昊，遲暮與恪宿於公舍，達曉分攜。承昊行經數里，思恪已卒數年，遽出所贈詩，多言衡陽風物，其詩曰：「衡陽去此正三千，一路程途甚坦然。深邃門牆三楚外，清風池館五峰前。西邊市井來商客，東岸汀洲簇釣船。

公退只應無別事，朱陵後洞看神仙。」及到任，公宇一如恪言，詩章好事者爭傳之。同上

黃覺仕宦不遂意，送客都門外，至則客已遠，不及，旅舍中見一道士在側，因取所攜酒肉呼道士共飲食之。既罷，道士舉杯摭水寫「呂」字，覺始悟其為呂洞賓。道士曰：「明年江南相見。」覺果得江南官。及期見道士出大錢七文，其次十文，又小錢三文，曰：「數不可益也。」予藥可數寸許，告曰：「歲旦以酒磨服之，可保一歲無疾。」覺如其言，至七十餘，藥亦將盡，作詩曰：「床頭歷日無多子，屈指明年七十三。」果以是歲終。〔《貢父詩話》〕

咸通中有進士張綽下第游江淮，養氣耽奇，只以爐火為事。題壁曰：「爭那金烏何，欲上飛不住。紅爐謾燒藥，玉顏安可駐。今年花落枝，明年花滿樹。不如且飲酒，莫管流年度。」人異之。不喜妝飾，多歷旗亭而好杯，人召飲，若遂意則索紙剪蝴蝶三十二，以氣吹之，成列而飛。如此累刻，以指收之，俄皆在手。

見者求之，即以他事為阻。嘗游鹽城，多為酒困，非類相競，留系邑中，腥乃課述為《陳情》二章獻狄令，乃釋之。詩云：「門風長有蕙蘭馨，鼎族家傳霸國名。

容貌靜懸秋月彩，文章高振海濤聲。訟堂無事調琴軫，郡閣何妨醉玉觥。今日東流橋下水，一條從此鎮長清。」自後宰欲傳其術，張云：「明府勛貴家流，年少而宰劇邑，多聲色犬馬之求，未暇思味玄奧。」因贈詩云：「何用梯媒向外求，長生只在內中修。莫言大道人難得，自是行心不到頭。」去之曰，乘醉因求搗網紙剪二鶴於廳前，俄而翔飛，乃曰：「汝先去，吾即後來。」時狄令亦醉，其所題云：「自不會，天下經書在腹內。身卻騰騰處世間，心即逍遙出天外。」江南好事者尚記上升時事。〔《桂苑叢談》〕

雀存字存中，博州博平人。因游王屋，見二人坐於水濱，存曰：「願聞二仙名號。」東坐曰：「豈不知世有石曼卿乎？西坐者即蘇舜欽子美也。」存曰：「世傳學士為鬼仙矣。」曼卿曰：「甚哉，二三子之妄也！夫純陽即仙，純陰即鬼；升於天者為仙，沉於幽者為鬼，處於中者為人：既為仙又為鬼乎？」存曰：「願得一語以救塵骸。」曼卿作詩曰：「牛毛麟角成真少，莫道從來是壯夫。龜鶴性靈終好道，神仙言語不關書。不將青目觀浮世，都把仙春駐玉壺。寄語世人無妄語，高真幽鬼適殊途。」子美作詩曰：「宿植靈根何太早，洞悟真風正年少。

常令丹海飛日烏，又使玉液朝元腦。昆台氣候四時春，紫府光陰夜如曉。來時不用五雲車，跨著清風下蓬島。」須臾有翠鳥飛下，銜書置於二子前，子美曰：「瀛洲有召。」遂飛逾山頂而去。〔《摭遺》〕

●卷四十七·神仙門中

有逸士衣破衣闌衫，綠褲，黑束腰帶闊三寸，一腳著一靴，一腳跣行。夏衣絮衫，冬臥冰雪，出氣如蒸。自號藍採和。嘗舞拍板歌於市曰：「踏踏歌，藍採和，世界能幾何？紅顏三春樹，流光一擲梭。古人混混去不返，今人紛紛來更多。

朝騎鸞鳳到碧落，暮見桑田生白波。長景明暉在空際，金銀宮闕高嵯峨。」曳長繩穿錢拖行，縱錢散不收。後至濠梁飛升，冉冉而去。〔《續仙傳》〕

任生隱於嵩山讀書，夜有一女子來曰：「冥數合與子為姻。」生意其異，乃拒之。遂開簾而入，可二十許，冶容艷美，二青衣侍前，就案書一詩云：「我本籍上清，謫居游五嶽。以君無俗侶，來勸神仙學。三日當來。」遂去。生覽之愈疑妖怪，志不納。又贈一篇云：「葛洪還有婦，王母亦從夫。神仙盡靈匹，君意合何如？」面牆不對。女子再贈一首：「阮郎迷不悟，何處伸情愫。明日海山春，彩舟卻歸去。」出門冉冉飛望而去。數月任大病，為黃衣吏攝去，來行十里，忽見幢節不絕，有女仙乘翠輦，侍從數千人。黃衣吏曳任牆下避，仙笑曰：「嵩山薄命漢，汝數盡，更與三年。」生果六十卒。後詩為雷電取去。〔《盧肇遺史》〕

洞庭賈客呂卿云，以貿販雜貨逐什一之利，有羨施貧。善笛，遇好山水即留。

中春月夜，泊君山，獨飲，持一杯弄數曲。波上有漁舟冉冉而來。乃一父老皤然。

賈置笛起立迎上舟，問所以。曰：一聞子笛聲非凡，我是以來對數杯。我少業笛，子有性可教。」父老於懷袖間出笛三管，其大如合拱，其次大如常人所蓄，其小如細筆管。卿雲請父老一吹，曰：「大者不可發，次者亦然；小者為子吹一曲，不知得終否？」卿雲曰：「願聞其不可者。」曰：「第一者對諸天帝合天樂，動天地，坼日月，五星失次。第二者對洞府諸仙合仙樂，飛沙走石，百獸腦裂，幼稚震死。第三者可與朋儕聽之，未知可終否？」抽小笛，吹三聲，湖上風動，波濤洶湧，魚鱉跳噴，僮僕恐悚，君山鳥獸叫噪，舟楫大恐。父老不複吹，引滿數杯，乃吟曰：「湘中老人讀《黃老》，手ソ紫ぱ坐碧草。春至不知湘水深，日暮忘卻巴陵道。」又飲數杯曰：「明年社期君於此。」遂棹漁舟而去，隱隱沒於波間。〔《博異志》〕

盧生李生隱居太白山，讀書習吐納。李生不甘苦貧，訣別，浪跡江湖。後之官漆園，人吏欺隱折官錢，羈縻不得東西，貧瘁日甚。揚州阿師橋逢人草履布衫，視之乃盧生昔號二舅者。李生與舅語，哀其襤縷。盧大罵曰：「貧賤不畏，公棄身又有欠負，且被囚系，有面相見乎？」李生厚謝之，二舅笑曰：「居處不遠，來日以馬來迎。」至日晚果有人來云：「屈郎君。」去來十里，朱門斜開，二舅出迎，雲冠霞帔，容貌光澤，侍婢數百人，燕饌名果不可紀。求得一女子佐酒，善箜篌，容色極佳，上有朱字一行：「雲中辨江樹，天際識歸舟。」燕罷曰：「莫願作姻否？」又曰：「所欠官錢二萬貫，請以拄杖往波斯店取錢，可從此學道，無自穢身。」其年汴州行軍陸長源以女妻之，宛類盧舅北亭善箜篌者，箜篌有詩二句。李具言舊事，女曰：「少年時因兄弟戲，夜乃作夢入仙宮，如公所言者。」〔《盧肇遺史》〕

茅蒙字初成，華陽人也。隱華山修道，當始皇三十一年九月十五日白日上升。

先是時有民謠曰：「神仙得者茅初成，駕龍上升入太清。時下赤洲戲赤城，繼世而往在我盈。」始皇聞之，問故老，曰：「此仙之謠。」始皇於是有尋仙之意。

蒙之玄孫盈得道於金陵勾曲山上升，為東嶽上卿司命君太元真人，居赤城，時來勾曲。邦人改勾曲為茅君山。〔《摭遺》〕

●卷四十七·神仙門下

慶歷中有一閒人游岳，謁主簿郭及甫，既坐，視其刺乃羅道成也。詢其鄉里，言郴州人。及甫留飲，曰：「久思東州之游，前日游太山已遍到佳處，旦夕回南方山。」索紙筆為詩曰：「因思靈秀偶來游，碧玉寒堆萬疊秋。直上太山高處望，根盤連接十餘州。」後自和云：「水雲蹤跡自閒游，夏谷陰寒冷勝秋。猿鳥性情猶戀舊，翻身卻去海邊州。」及甫不勝嘆羨。及去，令人送之，又得詩曰：「白騾代步若奔雲，閒人所至留詩跡。欲知名姓問源流，請看郴陽山下石。」後問郴人，有成真君觀，得道乘白騾行石壁上，其跡至今存焉。〔《古今詩話》〕

唐子正著作，桂州人。洽平中赴舉，至全州，途中雇一僕，負重擔健若飛羽，雖鞭馬疾遞，常去馬百步外，恐其逸去，遂遣之。其僕即日自全州二千七百里日午已到唐州，留書驛吏曰：「候桂州唐秀才至，即投之。」唐月餘到驛，驛吏出書，題云：「呈桂州唐秀才，歸真子封。」唯一詩曰：「袁州相見又之全，不遇先生道未員。大抵有心求富貴，到頭無分學神仙。篋中靈藥宜頻施，鼎裏丹砂莫妄傳。待得角龍為宴會，好來黃壁臥林泉。」唐甚怪之，詰其狀貌，乃全州僕也，留書之日乃全州所遣日也，始悟其為神仙。唐後為邕悴，熙寧丙辰，交趾寇邕，唐遇害，乃詩所謂角龍也。

許宣平，新安人，常挂一花瓢及曲竹枝，每醉即獨吟曰：「負薪朝去賣，沽酒日西歸。路人莫問歸何處，穿白雲行入翠微。」好事者於洛陽同華間是處題之。

李太白見曰：「此神仙也。」

韋七七名文祥，周寶舊於長安識之。及寶鎮浙西，七七忽到，召之，益加禮遇。鶴林寺有杜鵑花，寺僧相傳云貞元中外國僧自天台缽中以藥養其根，來植於此寺。僧創飾花院，人或見女子紅裳艷麗，游於花下，俗傳花神也。一日寶謂七七日：「鶴林寺天下奇絕，嘗聞「能開頃刻花」，此花能開赴重九乎？」曰：「可也。」乃前二日經鶴林寺宿，中夜有女子來謂七七曰：「妾為上蒼所命下司此花，非久即歸閬苑。今為道者開之。」晨起，寺僧訝花漸拆，至九日爛漫。後為兵火，其花遂亡，信歸閬苑矣。

元真子張志和，會稽人，守真養氣，臥雪不冷，入水不濡。顏魯公守湖州日，與賓客唱和為《漁父詞》。志和曰：「西塞山前白鳥飛，桃花流水鱖魚肥。青笠，綠蓑衣。斜風細雨不須歸。」坐客嘆服不已。後果傳之。

相州棲霞谷有喬順二子服飛龍藥，二子十年不飢。魏文帝詩曰：「西山有仙童，不飲亦不食。」謂此。俱同上

吳仁壁，關右人，學進士。游羅浮洞，學《老莊》於張先生，得其大旨，辭歸謀入京取應。先生曰：「觀子氣法可住此，吾授子長生之道。」仁壁辭以老母缺甘旨，俟名遂身退，學亦未晚。先生曰：「此去必遂其志，亦須早來。」是年中第，入浙謁錢武肅，殊禮之，累闢入幕，堅辭不就，以詩謝云：「東門上相好知音，數盡台前郭隗金。累重雖然容食椹，力微無計報焚林。弊貂不稱芙蓉幕，衰朽仍慚玳瑁簪。十里溪光一山月，可堪從此負歸心！」武肅複遣人請撰《羅城記》，仁壁堅不從。武肅怒，沉於江，吳人惜之。仁壁有一女，有《閒居詩》云：「為惜苔錢妨換砌，因憐山色旋開尊。」又《贈道士》云：「五龍金角向星斗，三洞玉音愁鬼神。」又《題罌粟》云：「蒲草薄裁連蒂白，胭脂濃染半葩紅。」

又《游法華寺》云：「局閣煙霞禪客睡，滿城塵土世人忙。」建隆初，廣南劉隱遣中翁光普同禮丞寧昱就羅浮山設醮，醮畢，昱游諸岩洞至山頂，見一石門，有老叟衣薜蘿據門而坐。昱問其由，云是羅浮先生宅。再問誰氏。ㄅ低聲對云：「吳先生也，名仁壁。」言訖戶闔，了無所見。其後或有人於羅浮勾曲諸山見仁壁複引一十歲許女子，驗是其女也。〔《雅言雜載》〕

有商客過海遇風，俄抵一所，門宇聳秀，珍器爛然，云是樂天之居。樂慶聞之作二絕云：「近有人從海上回，海山深處是樓台。中有仙龕開一室，皆言此待樂天來。」又云：「吾學空門不學仙，恐君此語是虛傳。海山不是吾居處，歸則惟歸兜率天。」〔《古今詩話》〕

女真錢氏二姊妹依止陶隱居誦《黃庭經》，即茅山燕洞也。至今有紫菖蒲、碧桃焉。其姊披白練衣，得道入洞，及女弟至則戶已扃矣。淳化五年，夏侯嘉正與道士五人往彼投龍，是夜雷震，其洞複開。有一吏深入，遇道士與林檎一枚食之，遂絕粒。田霖作詩題之曰：「燕口龍泓氣象清，錢真此處有遺靈。仙兄去後師猶在，女弟回時戶已扃。雲片尚如披白練，泉聲長似誦《黃庭》。碧桃花發菖蒲紫，留與人間作畫屏。」向上

唐儀鳳中清城縣橫源翠圍山下有民王仙柯，服道士所遺靈丹，拔宅上升，已具《仙傳拾遺》。蜀州僧中寤釋學道播於方州，偶於龍池山逢人精神爽朗，異於常ㄅ，即王仙柯也。寤公曰：「聞仙名已久，何幸相逢！飛升之後，胡為來此？」

仙柯曰：「吾等有靈藥，止能飛步。今全家隱於後山，更修道法，遐舉之事，吾何望焉。但長壽而已。」寤公以詩贈之曰：「瞻思不及望仙兄，早晚遐飛入太清。

手種一株松未老，爐燒九轉藥新成。心中已得《黃庭》術，頭上應無白髮生。異日卻歸華表語，待教凡俗普聞名。」自後不複遇。┽光子聞於真人曰：「世人學道資一丹一藥，聊固其命，何以修道，未得証就，避忌尤多。三官巡邏，攝入鬼錄，所以頻改姓名，先用尸解。然後棲止靈岳，進取上法，或五岳授事，效職仙曹，優游人間，或至千歲，功德升聞，即朝玉皇。海岳之間往往遐舉者，世人無由知也。今之初得道者，止於仙隱。有騰空者，服金丹也。遐舉之事，未可希望。」

〔《北夢瑣言》〕

伊夢，不知何許人，因夢兩日，遂立此名。唐末不仕，披羽褐，游山水，《題攸縣司空觀仙壇》云：「惟有松杉空弄日，更無雲鶴暗迷人。」《題黃蜀葵》云：「露凝金盞滴殘酒，檀點佳人噴異香。」在醴陵何氏家，一日別去，作詩附鐵匠回言在彼打劍。何氏發其塚，棺空惟劍耳。〔《青瑣後集》〕

陳純字元樸，莆田人。因游桃源，中秋夜遇玉源靈源桃源三夫人。玉源令純舉《中秋月》詩，純言一聯云：「莫辭終夕看，動是隔年期。」桃源曰：「意雖佳，但不見中秋月，作七月十五夜月亦可。」玉源因作詩曰：「金風時拂袂，氣象更分明，不是月華別，都緣秋氣清。一輪方極滿，群籟正無聲。曉魄沉煙外，人間萬事驚。」靈源詩曰：「高秋渾似水，萬里正圓明。玉兔步虛碧，冰輪輾太清。廣寒宮有路，桂子落無聲。吾館無弦彈，棲烏莫要驚。」桃源詩曰：「金吹掃天幕，無雲方瑩然。九秋今夕半，萬里一輪圓。皓彩盈虛碧，清光射玉川。瑤樽休惜醉，幽意正綿綿。」玉源謂純曰：「子能繼桃源之什乎？」純作詩曰：「仙源嘗誤到，羈思正蕭然。秋靜夜方靜，月圓人更圓。清尊歌《越調》，仙棹泛晴川。幽意知多少，重重類楚綿。」〔同前〕

太原王世寧自言籍系第十八洞玉仙人。熙寧中以暴疾終於家，臨終作詩曰：「翠羽旌幢仙子隊，紫雲樓閣玉皇家。人間風雨易分散，回首武陵空落花。」

〔《青瑣後集》〕

韓湘字清夫，文公猶子也。落魄不羈，文公勉之學，湘曰：「湘之所學，非公知之。」公令作詩以觀其志，詩曰：「青山雲水窟，此地是吾家。後夜流瓊液，凌晨咀絳霞。琴彈碧玉調，爐煉白朱砂。寶鼎存金虎，元田養白鴉。一瓢藏世界，三尺斬妖邪。解造逡巡酒，能開頃刻花。有人能學我，同共看仙葩。」公覽而戲之曰：「子能奪造化耶？」湘曰：「此事甚易。」公為開尊，湘聚土以盆覆之，良久花開，乃碧花二朵。於花間擁出金字詩一聯云：「雲橫秦嶺家何在，雪擁藍關馬不前。」公未曉其句意，湘曰：「事久可驗。」遂告去。未幾，公以諫佛骨事謫官潮州。一日途中遇雪，俄有人冒雪而來，乃湘也。湘曰：「憶花上之句乎？

正今日事也。」公詢其地即藍關。嗟嘆久之，曰：「吾為汝足此詩。」詩曰：「一封朝奏九重天，夕貶潮陽路八千。本為聖明除弊政，豈於衰朽惜殘年。雲橫秦嶺家何在，雪擁藍關馬不前。知汝遠來須有意，好收吾骨瘴江邊。」公別湘詩曰：「人才為世古來多，如子雄文世孰過。好待功名成就日，卻抽身去上煙蘿。」

湘別公詩曰：「舉世都為名利醉，伊餘獨向道中醒。他時定是飛升去，衝破秋雲一點青。」〔《青瑣集》〕

賈師雄郎中洽平中通判邵武，嘗收鐵鏡甚大，非常物也。久欲淬磨，未得其人。左右言近有回處士自言善磨鏡。召至，風骨軒昂，非常人也。出示之，仍以酒飲畢，堆藥鏡上，言藥少當自取之。既去不回，詢其宿在太平寺。留詩一絕而去曰：「手內青蛇凌白日，洞中仙果艷長春。須知物外煙霞客，不是尋常磨鏡人。」

取鏡視之，藥已化去，所堆藥處一點，表裏通明如寒玉春冰。又嘗有顧中謁故人季郎中至岳陽，投宿市邸唱新曲，有補鞋人問曰：「此何曲？」中曰：「都下新聲也。」其人曰：「吾不解書，子能為我書，當於此調頃一詞。」中因為書之，乃今所傳《沁園春》也。因問其姓，答曰：「生於山口，長於江口，即今為守穀之客，姓名不知也。」中翌日見太守言之，追不複至。題詩一絕於邸中：「腹內嬰兒養已成，且居塵世暫娛情。無端措大剛饒舌，卻入白雲深處行。」中與太守深嘆恨之。山口守穀乃仙之姓並字也。

永叔登第後授洛陽節推，聖俞為洛陽簿，乃得友之初也。一日同游嵩山佳處，相對吟醉，遂望四峰巨崖之上有丹書四字云：「神清之洞」，指示聖俞，聖俞曰不見。洎告老歸潁，思前四字作一絕云：「四字丹書萬仞崖，神清之洞鎖樓台。

煙霞極目無人到，鸞鶴今應待我來。」後數月薨。〔並同上〕

有道人過沈東老飲酒，用石榴皮寫絕句壁上稱回山人。東老送出門，渡橋不知所往。或曰此呂洞賓也。僕見東老子偕道其事，為和此詩。後複與偕遇錢塘，更為書之。回山人詩云：「西鄰已富憂不足，東老雖貧樂有餘。白酒釀來緣好客，黃金散盡為收書。」東坡和曰：「世俗那知貧是病，神仙可學道之餘。但知白酒留佳客，不問黃公覓《素書》。」「符離道士晨興際，華嶽先生尸解餘。忽見《黃庭》丹篆字，猶傳青紙小朱書。」「淒涼雨露三年後，仿佛塵埃數字餘。至用榴皮緣底事，中書君豈不中書？」〔《東坡詩話》〕

劉跛子，青州人，拄一拐，每歲一至洛陽看花，館於範家園。大範見之即與二十四，曰：「跛子吃半角。」小範見時止與十金，曰：「跛子吃碗羹。」以詩謝曰：「大範見時二十四，小範見時吃碗羹。人生四海皆兄弟，酒肉林中過一生。」

張丞相召自荊南，時跛子與客飲市橋。客起觀之，挽其衣使且坐飲，作詩曰：「遷客湖湘召赴京，輪蹄迎迓一何榮。爭如與子市橋飲，且免人間寵辱驚。」餘寓於興國寺，戲之詩曰：「相逢一拐大梁間，妙語時時見一斑。我欲從蓬島去，爛銀堆裏看青山。」計其壽百四十五矣。ā中無人識之。〔《冷齋夜話》〕

周貫，不知何許人，自號木雁子，宿龍泉觀，半夜捶道士門，道士問其故，曰：「偶得句，當奉告。」因吟曰：「彈琴傷指甲，蓋席損髭須。」是夜貫以席自覆故耳。至袁州，見市井李生秀韻，欲攜同歸林下，李嗜酒色，意欲無行。貫指煮藥鐺作偈示之曰：「頑鈍天教合作鐺，從初三腳豈能行！雖然有耳不聽法，只愛人間戀火坑。」尋死於西山。將化，人問幾歲。貫曰：「八十西山作酒仙，麻鞋糾斷布衣穿。相逢甲子君休問，太極光陰不計年。」後有人見於京師，附書於李生云：「明年中秋夕當上謁。」至時，生以事出，貫乃以白土書門而去曰：「今年中秋夕，來赴去年約。不見折足鐺，彈指空剝剝。」李生竟折一足。〔《冷齋夜話》〕

劉野夫留南京，久未入都，彭淵才以書督之，野夫答曰：「跛子一生別無道路，展手教化，三飢兩飽。目視雲漢，聊以自誑。元新年，被劉法師徐神翁形跡得不成模樣。深欲上京相覷，又恐撞著丈人涅陀佛驀被乾拳濕踢，著甚來由。」

不羈如此。嘗作長短句曰，「跛子年來，形容何似，儼然一部髭須。世間許大，拐上做工夫。選甚南州北縣，逢著處，酒滿葫蘆。熏熏醉，不知明日，何處度朝晡。洛陽花看了，歸來帝裏，一事全無。又還與瓠羹，再作門徒。╇地思量下水，糧綱上，蘆席橫鋪。呵呵笑，睢陽門外，有個大南湖。」

有僧史宗著麻衣，加衲其上，號麻衣道士。坐廣陵白土埭，謳歌自適。江都令檀祗與語，多無畔岸。索紙賦詩曰：「有欲苦不足，無欲即無憂。未若清虛者，帶索披玄裘。浮游一州間，泛若不系舟。要當畢塵慮，棲息老山丘。」檀祗異之。

陶淵明記白土埭逢三異，比丘此其一也。觀其詩句，脫去畛封，有超然自得之氣，非尋常介夫所能作也。〔並同上〕

崔中舉進士，道過巴陵，投宿市邸，歌《沁園春》詞。洞賓適以補鞋隱市井間，質其所歌曰：「何曲也？」崔曰：「東都新聲也。」曰：「吾不解書，子為書吾詞。」崔為書其詞曰「七返還丹，在人先須煉己」云云，崔問其姓名，答曰：「吾生江口，長山口，即今為守穀之客，姓名不知也。」崔翌日訪太守言之，曰：「此呂洞賓也。」亟令召之。叩其聲，應聲漸遠，再呼不應。排戶而入，闃無人矣。壁有詩曰：「腹內嬰兒養已成，且居城市暫娛情。無端措大剛饒舌，卻入白雲深處行。」崔與太守深嘆恨之。山口守穀，乃仙之姓並字也。〔《青瑣集》〕

陳摶隱武當山，後居華州雲台觀，多閉戶獨臥，或累月不起。周世宗召入禁中，扃戶試之，月餘始開，摶熟睡如故。嘗對御歌曰：「臣愛睡，臣愛睡，不臥氈，不蓋被。片石枕頭，蓑衣鋪地。震雷掣電鬼神驚，臣當其時正酣睡。閒思張良，悶想範蠡；說甚孟德，休言劉備：三四君子，只是爭些閒氣。爭如臣，向青山頂頭，白雲堆裏，展開眉頭，解放肚皮，但一覺睡！管什玉兔東升，紅輪西墜！」

〔《淡藪》〕

橫浦大庾嶺，有富家子慕道建庵，接雲水士多年。一日眾建黃大齋方罷，忽有一襤縷道人至求齋，眾不之恤，或加凌辱。道人題一詞曰：「暫游大庾，白鶴飛來誰共語？嶺畔人家，曾見寒梅幾度花！春來春去，人在落花流水處；花滿前溪，藏盡神仙人不知。」末書云：「無心昌老來。」五字作三樣筆勢。題畢，竟入雲堂，良久不出，跡之已不見。徐視其字，深透壁後矣。始知昌字無心乃呂公也。眾共嘆惋。

全州道士蔣暉，志行高卓，洞賓謁之，適蔣他出，洞賓題詩於壁曰：「醉舞高歌海上山，天瓢承露結金丹。夜深鶴透秋空碧，萬里西風一劍寒。」書云：「無上宮主訪蔣暉作。」遂去。暉歸，大驚曰：「宮字無上，呂翁也。」追不可得。

率子連道士，衡山人，形容魁奇，發言孟浪，未始拘忌，而有膂力絕人，鄉中謂率牛子。道路間人苦重，即代之，輕捷如飛鳥。善修禳，皆應驗。開寶中，暮冬大雪，子連下山旬日，不知所之。有人自西靈觀出，見子連臥松徑，雪盛下，沒手足。問之，言數日前從山下乘醉臥於此下，人皆異之。獨住魏夫人觀三十年，寂無黔爨。開寶中，閣長王舍人，奉詔禱南嶽，見子連，甚厚待，因為詩三絕並序：其一云：「下瞰虛空臨絕澗，上排煙霧倚山顛。四邊險絕無猿鳥，獨臥深雲三十年。」其二云：「古星當崖映日間，年年常伴白雲閒。餱糧丹火何從出，四面無人見下山。」其三云：「心意逍遙物莫知，山中山下識人稀。想君絕慮離塵土，不是王喬即令威。」興國中盛夏羽化。有岳門般若寺僧紹能，自關右永興軍乾縣見子連，托伸意道眾。〔《雅言雜載》〕

種放少與弟紋同謁陳希夷，宿戒廚僕曰：「來日有二客，一客飲於廊。」及旦果至，唯邀放升堂，以一絕贈之曰：「鑒中有客白髭少，鑒外先生識也麼？只少六年年六十，此中陰德莫蹉跎。」放都不之知，但屈指以三語授之曰：「子貴為帝王友而無科名，若寡欲可滿其數。」放不娶不媵，年六十一。〔《湘山野錄》〕

呂誨為御史，出知安陸。一日燕坐，忽見一碧衣云：「不久玉帝南游炎洲，命子隨行糾正群仙。炎洲苦熱，上帝賜公清涼丹一粒。」吞之若冰雪下咽。公頗異其事，亦與所親者言之。不久公捐館。朱明複登第，自湖北渡湘江，道見吏兵數百人前導，次見公乘玉角青鹿，左右皆青衣童。明複拜曰：「公何之也？公其已仙乎？」公曰：「吾侍上帝南游，不得敘款曲。」口占一篇為別云：「功行偶然書玉闕，衣冠無限葬塵埃。我今從帝為司糾，更有何人直柏台？」數日，聞公謝世。〔《古今詩話》〕

熙寧中，江南有李先生者，自號同客人，持蓑笠綸竿敲短板唱《漁家傲》，又為鳴榔之聲以參之，音清悲激，如在青霄。其詞曰：「二月江南山水綠，李花零落春無主。一個魚兒無覓處。風和雨。玉龍生甲歸天去。」人或與錢，不受；與酒即不辭。以甲辰二月終，瘞之無尸，始悟同客者即洞賓也。〔《青瑣集》〕

●卷四十八·藝術門

鐘傳領江西日，客有以覆射之法求見，傳以歷日包桔置袖中令射。客云：「太歲當頭坐，諸神不敢當。其中有一物，常帶洞庭香。」〔《唐宋遺史》〕

何龍圖中正初登第，聞西川郭從周精於卜，乃以縑素求筮，從周作一絕贈之云：「三字來時月正圓，一麾從此出秦關。錢塘春色濃如酒，貪醉花間臥不還。」

公後宦達，以三月十五日授知制誥，以言邊事忤旨，出知秦州，後移杭州而捐館舍。從周之筮，何其驗歟！〔《翰府名淡》〕

黃州東南三十里為沙湖，亦曰螺螄店，予買田其間，因往相田得疾。聞麻橋人龐安常善醫而聾，遂往求療。安常雖聾而穎悟絕人，以指畫字，不盡數字輒深會人意。餘戲之曰：「餘以手為口，君以眼為耳，皆一時異人也。」疾愈，與之同游清泉寺，在蘄水郭門外二里許，有王逸少洗筆泉，水極甘，下臨蘭溪，溪水西流。餘作歌云：「山下蘭芽短浸溪，松間沙路淨如泥。蕭蕭春雨子規啼。誰道人生無再少，君看流水尚能西。休將白發唱《黃雞》。」是日極飲而歸。〔《百斛明珠》〕

王建宮詞百首多言禁中事，皆史傳小說所不載者，往往見於其詩，如，內中數日無呼喚，傳得滕王《蛺蝶圖》」之類。滕王元嬰，高祖子，《新舊唐書》皆不著其所能，惟《名畫錄》略言其善畫，亦不言其工蛺蝶也，惟見於建詩耳。或聞今人家亦有得其圖者。唐世一藝之善，如公孫大娘舞劍、曹剛琵琶、米嘉榮歌，皆見於唐賢詩句，遂知名於後世。當時山林田畝潛德隱行君子，不聞於世者多矣，而賤工末藝得所附托乃垂名不朽，亦各系乎幸不幸爾。

合淝人傳論，言曹穀善星歷衍數，談事如神。為王冀公作命書云：「七十年中一一加，弄珠灘上事堪誇。碧油幢下聞鳴鳥，千日催還上漢槎。」公年七十二知襄陽，正得千日召還。又云：「周匝將臨壬戌歲，定鼎門前春色異。一千日上少三環，再入和羹宜盡醉。」後冀公判西京，將七百日再入政府，壬戌歲也。又云：「臨去尚猶聞禁漏，異姓佳名在史書。」冀公薨謝之夕漏將盡，無子，其婿張環掌喪事。〔並《古今詩話》〕

趙晉公在中書，聞丁文果善射覆，召至，函置一物令文果射。文果書四句云：「太歲當頭坐，諸神列四旁。其中有一物，常帶洞庭香。」發函視之，乃用歷日第一幅裹霜桔一枚也。又太宗置一物於器中，令文果射之，亦書四句云：「■々華華，山中採花。雖無官職，一日兩衙。」啟之，乃蜂也。又取一物令射，云：「有頭有足，不石即玉。欲要縮頭，不能入腹。」乃壓書石龜也。〔《玉壺清話》〕

●卷四十八·俳優門

李家明，江南李時為樂部頭，善滑稽為諷詠。游後苑，登台見牛晚臥，曰：「牛且熱矣。」家明曰：「臣不學，敢上絕句。」云：「曾遭寧戚鞭敲角，又被田單火燎身。閒背斜陽嚼枯草，而今問喘更無人。」左右之臣皆免冠謝罪。

初，李氏乃徐溫養子，及僭號，遷徐氏於海陵。繼統，用宋齊丘言，無男女少長皆殺之，今海陵州宅之東小墳十數，皆當時所殺徐氏之族也。宋齊丘只一子，輒卒，逾月慟哭不止。家明曰：「惟臣能止之。」乃作大紙鳶，上大書曰：「欲興唐祚革強吳，盡是先生作計謨。一個孩兒拚不得，上皇百口合何如！」乘風吹之，度至齊丘家，遂絕其縷。齊丘見之慚感乃止。於後苑命臣僚臨池而釣。諸臣屢引到數十巨鱗，惟無所獲，家明乃進口號曰：「新垂鉤興正濃，御池春暖水溶溶。凡鱗不敢吞香餌，知道君王合釣龍。」大喜，賜宴極歡。後從遷南都，時已失江北十四郡畫江為界，舟楫多行南岸，至趙屯，因輟樂停觴，北望皖公山謂家明曰：「好青峭數峰，不知何名。」家明應聲曰：「龍舟輕漾錦帆風，正值宸游望遠空。回首皖公山色翠，影斜不到壽杯中。」俯首而過。〔出《江南野錄》據《談苑》云：引李繼勛嚴續二相游後苑中，見牛喘，命樂人王感化賦詩云，因以譏二相也。至於張崇獻馬與舟次豫章詩皆感化所作，今云李家明。

又紙鳶上詩或傳云李撓所作，舟次趙屯，《談苑》云：「龍舟萬斛駕長風，漢武潯陽事正同。珍重皖公山色翠，影斜不到壽杯中。」所載不問，未知孰是也。〕

江南李氏樂人王感化，建州人，隸光山樂籍。建州平，入金陵教坊。少聰敏，未曾執卷而多識，善為詞，口諧捷急，滑稽無窮。時本鄉節帥更代餞別，感化前獻詩曰：「旌旆赴天台，溪山曉色開。萬家悲更喜，迎佛送如來。」至金陵，宴苑中有白野鵲，李令賦詩，應聲曰：「碧岩深洞恣游遨，天與蘆花作羽毛。要識此來棲宿處，上林瓊樹一枝高。」又《題怪石》凡八句皆用故事，但記其一聯云：「草中誤認將軍虎，山上曾為道士羊。」〔《談苑》〕

楊叔寶郎中與，眉州人，言頃眉守視事後三日，作大排，樂人獻口號，其末句云：「為報士民須慶賀，災星去了福星來。」守喜，召優人問日：「大排致語誰做？」對曰：「本州自來舊例只用此一首。」〔《湘山野錄》〕

丁晉公鎮金陵，嘗作詩有「吾皇寬大容尸素，乞與江城不計年」之句。天聖中，李文定公出鎮金陵，一日郡宴，優人作語，意其宰相出鎮所作，理必相符，誦至落句，頂禮抗聲曰：「吾皇寬大容尸素，乞與江城不計年。」賓僚皆俯首，文定笑曰：「是何，是何！」上聞見責。〔朱定國《續歸田錄》〕

賞花釣魚會詩賦，往往有宿思者。天聖中，永興軍進山水石，適會宴，命賦《山水石歌》，蓋出不意中生。優人入戲，各執紙筆作吟哦狀。其一優人或僕於石上，眾扶掖起，既起曰：「累日來作一首《賞花釣魚詩》准備應制，卻被這石頭手祭倒。」左右皆大笑。翌日降出詩令中書銓定，內有鄙惡者落職與外任。

〔《東齋記》〕

南漢考功員外郎鐘允章，邕州人，乾初至廣，燕射中的，伶人進詩有曰，金箭離弦三尺電，星破的一聲雷」之句，大喜賞。〔《古今詩話》〕

●卷四十八·奇怪門上

王謝，金陵人，世以航海為業。一日於海中失舟，泛一板登岸，見一翁一嫗皆衣皂，引謝至所居，乃烏衣國也，以女妻之。既久，謝思歸，複乘雲軒泛海至其家。有二燕棲於梁間，謝以手招之，即飛來臂上，取片紙書小詩系於燕尾曰：「誤到華胥國裡來，玉人終日苦憐才。雲軒飄去無消息，灑淚臨風幾百回。」來春燕回徑飛來謝衣上，燕尾有一詩云：「昔日相逢冥數合，如今睽遠是生離。來春縱有相思字，三月天南無雁飛。」至來歲燕竟不至，因目謝所居為烏衣巷。劉禹錫有詩曰：「朱雀橋邊野草花，烏衣巷口夕陽斜。舊時王謝堂前燕，飛入尋常百姓家。」〔《摭遺》〕

彭城劉景直，雍熙間游華清宮，因題詩於門屏問云：「天子多情寵太真，六宮專幸掌中身。漁陽鼓動長安破，從此香肌委路塵。」是夜夢明皇召去論當時事，妃子索景直有所贈，立作詩曰：「玉刻水中龍，云牌揭故宮。霓裳滿天月，粉骨幾春風。眉勢從山盡，裙腰芳草空。共知千古事，淒恨與誰同。」岐王至，明皇曰：「來何晚？」王曰：「適杜甫到臣帳中，誦《哥舒翰詩》向臣似有德色，云：『日月低秦樹，山河繞漢宮。』」明皇又曰：「常愛伊『夜闌更秉燭，相對如夢寐』之句。李白終無甫之筋骨。至如賈至崔輔國亦闕自然之句，張老死把筆，無伊一字。」遂宴飲。忽聞寶雲寺鐘聲方覺。

郭平振武舊將士，分配於錢塘，給官屋居之。屋在修文坊，舊為白校書僦賃燒藥丹，未欲往而官吏丁竦因逐之，乃破爐而去。白因召丁竦同飲，謂竦曰：「大藥為吾子所破，有小戲術，子醒酒。」乃取盤一面置於膝上，以指敲兩腕，出五色彈子兩枚，化為雙燕而飛。白曰：「僕射髭甚繁，燕好去可減些。」言未畢，二燕化為二小劍，長五寸餘，鋒刃如雨交舞於竦之頤頷間，髭落如雪。竦懼甚，白呼劍下盤中，依前成二丸納於左右腕而去。錢昭度贈白詩曰：「袖裏青鋒秋水寒，誰疑雙燕是金丸。出門風雨如何去，空有霜髭在玉盤。」

無諸彭演西游鄂縣，宿甘泉店，閒步原野，忽有一少年引至一古官舍，甚宏壯，梁上有紅絲羯鼓絛數條垂於地，一老人杖而守之。演問曰：「此何處？」老人曰：「開元興慶宮也。來此者二百年中十二人爾。去時莫不為詩。請書一絕，可乎？」演為詩曰：「長安宮闕半蓬蒿，塵暗虹梁羯鼓絛。惟有水天明月夜，一條空碧見秋毫。」演又曰：「十二人之詠可得聞乎？」老人舉一章曰：「『小小蓬山刻得成，宮簾不動結飛鯨。誰將八月天河水，瀉到重樓無浪聲。』此楊尚書所作也。」又誦一章曰：「『金人無路守瓊山，坐見雲生棟宇間。忽墜霜飛翠樓曉，不知龍尾許誰扳。』此裴中書所作也。」再詢楊裴之名，則瞪而不答。

錢仁伉，尚父之孫也，為元帥府中書檢校司徒，與中軍都虞候金沼鄰居。沼所居堂東植牡丹花一本，著花三百朵，其色如血，加之金含棱，每瓶子頂上有碎金絲如自然蛺蝶之狀，一城以為殊異。每歲花開張宴，仁伉預焉。開寶七年春三月，花才一兩朵開，仁伉一夕洪飲擊劍，裎服中單，背負大籃，左手攜鋤，腰插六匕首，逾牆而過，沼中外無知者。鋤取牡丹置籃中，乃平其地，空中聞有籲嘆之聲，微細若游蜂音，辭曰：「一花三百朵，含笑向春風。明年三月里，朵朵斷腸紅。」仁優異之，移植於亭後。明日沼覺失花，為非人力所及。來年花盛開，乃宴召沼，沼一見無語，得疾以歸，至夜憤悶不已，以刀決腸而卒。腸皆寸寸斷，果符空中之語。

鄭繼超，廣州人，赴官鳳翔，道逢田參軍同行，家累千餘人，言是東川替罷入西京。繼超與款，自言洛下有莊在北邙山下。因問鞍乘極多何也，曰：「亡室人來多年，皆蜀中孤寡家子息，亦欲旋旋與人。」繼超曰：「願得一人。」乃令妙香與之，是夕歸繼超家。數年，繼超卜居西洛，一日忽謂繼超曰：「妙香非人也，今將歸北邙山舊穴，願乞同乘至北邙。」因問田參軍何人，曰：「狐也。」

是夕作別，妙香歌以送酒曰：「勸君酒莫辭，花落拋舊枝。只有北邙山下月，清光到死也相隨。」翌日同至北邙山下老君廟後，妙香佯墮馬，化為一狐迅走而去。

〔並《洞微志》〕

唐王軒字公遠，因游苧蘿山，問西施之遺跡，留詩於石上曰：「嶺上千峰秀，江邊細草春。今逢浣溪石，不見浣溪人。」回顧見一女子素衣瓊佩，謂軒曰：「妾自吳宮離越國，素衣千載無人識。當時心比金石堅，今日為君堅不得。」軒知其異，又貽詩曰：「佳人去千載，溪山久寂寞。野水浮白煙，岩花自開落。猿鳥舊清音，風月閒樓閣。無語立斜陽，幽情入天幕。」西于曰：「子之詩美矣，不盡妾之所寄也。」乃答軒詩曰：「高花岩外曉相鮮，幽鳥雨中啼不歇。紅雲飛過大江西，從此人間怨風月。」既暮已散，期來日會於水濱。翌日軒往，則西子已在焉，又相與飲，軒詩曰：「當時計拙笑將軍，何事安邦賴美人？一似仙葩入吳國，從茲越國更無春。」西子見之，怨慕久之，又曰：「雲霞出沒群峰外，鷗鳥浮沉一水間。一自越兵齊振地，夢魂不到虎丘山。」既夜乃散。異日又相遇，而留者逾月，乃歸。郭素聞王軒之事，游苧羅，留詩於泉石間，莫知其數，寂無所遇。無名子嘲之曰：「三春桃李苦無言，卻被斜陽鳥雀喧。借問東鄰效西子，何如郭素學王軒？」聞者大笑。〔《翰府名談》〕

朱休之家犬歌曰：「言我不能歌，聽我歌梅花。今年固自可，明年當奈何？」

明年兵亂城陷，梁亡。〔《詩史》〕

杜少陵因見病瘧者，謂之曰：「誦吾詩可療。」病者曰：「何？」杜曰：「夜闌更秉燭，相對如夢寐之句。」瘧猶是也，又曰：「誦吾手提髑髏血模糊。」

其人如其言誦之，果愈。言感鬼神亦不妄。〔《古今詩話》〕

石曼卿自少以詩酒豪放自得，其氣貌偉然，詩格奇峭，又工於書，筆畫遒勁，體兼顏柳，為世所好。餘家嘗得唐後主澄心堂紙，曼卿為餘草書其《籌筆驛詩》，詩，曼卿平生所自愛者。至今藏之，號為三絕，真餘家寶也。曼卿卒後，其故人有見之者云：恍惚如夢中，言我今為仙也，所主芙蓉城，欲呼故人往游不得，忿然騎一青騾去如飛。後又云降於亳州一舉子家，其舉子留不得，因留詩一篇與之，餘亦略記其一聯云：「鶯聲不逐春光老，花影常隨日腳流。」仙事怪不可知，其詩頗類曼卿平時語，舉子不能道也。〔《永叔詩話》〕

●卷四十九·奇怪門下

賣墨者潘谷，予不識其人，然聞其所為非市人也。墨既精妙而價不二，或不持錢米求墨，不計多少與之，此豈徒然者哉！予嘗與詩云：「一朝入海尋李白，空看人間畫墨山。」一日忽取欠墨錢券焚之，飲酒三日，發狂浪走，遂赴井死。

人下視之，蓋趺坐井中，手尚持數珠也。見張明言如此云。〔《百斛明珠》〕

太子中允王綸，祥符中登進士第。有女子年十八歲，一日晝寢中忽魘聲，其父與家人亟往問之，已起，謂父曰：「與汝有洞天之緣，降人間四百年矣。今又會此。」自是謂父曰清非生，自稱曰燕華君。初不識字，忽善三十六體大篆，皆世所未識。每與清非生唱和，及百餘篇。有送人詩云：「南去過瀟湘，休問屈氏狂。而今聖天子，不是楚懷王。」又《贈清非生》末句云：「自有燕華無限景，清非何事戀東宮！」又《雪詩》云：「何事月娥期不在，亂飛端葉落人間？」說與人云：「天上端木開花六出。」《贈清非生》云：「君為秋桐，我為春風。春風會使秋桐變，秋桐不識春風面。」《題金山》云：「濤頭風滾雪，山腳石蟠虯。」

又詩云：「落筆非俗子，鼓吹皆天聲。豈俟耳目既，慰予華燕情。」蔣穎叔以楷字釋之刻於石。後嫁為呂氏妻，既嫁則懵然不複能詩。康定間進篆字二十四軸，仁宗嘉之，有《女仙傳》行於時。

天授二年臘，卿相等詐稱上苑花開請幸。則天許之，乃遣使宣詔曰：「明朝游上苑，火急報春知。花須連夜發，莫待曉風吹。」於是凌晨名花瑞草皆發，群臣咸服其異。〔《卓異記》〕

唐太府寺，隋都水門之地，隋平陳，於此置叔寶。叔寶將亡，有飛鳥集於庭，以觜畫地作詩云：「獨足上高台，腐草化為灰。欲知我家處，朱門臨水開。」

〔《雍洛靈異集》〕

嗽金鳥出昆明國，形如雀，色黃。魏明帝時其國來獻，飼以珍珠及兔腦。嘗吐金屑如粟，宮人爭取為釵鈿，謂之闢寒金，以此鳥不畏寒也。宮人相嘲曰：「不服闢寒金，那得帝王心；不服闢寒鈿，那得帝王憐？〔《古今詩話》〕

西蜀張俞嘗游驪山，題二絕云：「金玉樓台插碧空，笙簫遞響入天風。當時國色並春色，盡在君王顧盼中。」「玉帝樓前鎖碧霞，終年培養牡丹芽。不妨野鹿逾垣入，銜出宮中第一花。」異日宿溫湯，見二黃衣吏召其魂至一宮闕，見仙座殿上，問左右，曰唐太真妃也。與之論當時事甚詳，覺又為詩曰：「夢魂飛入瑤台路，九霞宮裏曾相遇。壺天晚景自愁人，春水泛花何處去？」俞尚留溫湯，閒步野外，有牧童持書一紙，俞乃開封，乃仙所為詩云：「虛堂壁上見清詞，似共幽人說所思。海上風煙雖可樂，人間聚散更堪悲。重簾透日溫溫曉，玉漏穿花滴滴遲。此景此情傳不盡，殷勤囑咐隴頭兒。」俞詢牧童從何得，對曰：「前日有一婦人過此，遺我百錢授此書，云：『明日有衣冠獨步野外，子與之。』」俞聞之愈感。俞多對士君子道此。〔《青瑣集》〕

治平二年，長沙趙琪郎中作廣東憲，公宇西軒有荔枝數本，盛夏方熟，召刺史燕賞。一夕皆空，皮核滿地。軒之西壁有詩云：「吾儕今日會嘉賓，滿酌洪鐘飲數巡。遍地狼藉不知曉，荔枝又是一番新。」二廣人多傳異之。〔同前〕

隋煬帝游廣陵，恍惚見陳叔寶來謁曰：「聞已開隋渠引洪河之水東游維揚。」

因作詩獻之曰：「隋室開茲水，初心謀太奢。一千里力役，百萬民籲嗟。水殿不複返，龍舟成火霞。驚流摧陡岸，濁浪噴黃沙。兩堤人送客，三月柳飛花。日腳沉雲表，榆梢噪暝鴉。如今疲子俗，異日便無家。且樂人間景，休尋漢上槎。客喧舟艤岸，風細錦帆斜。莫言無利役，千古壯京華。」煬帝慍曰：「爾多知為後人之利耶。」〔同前〕

吳興柳歸舜泊舟洞庭君山，見鸚鵡數千翱翱其間，相呼姓字。有名清越者，名武游郎者，名阿蘇兒者，名武仙郎者，名自在先生者，名踏蓮路者，名鳳凰台者，名戴蟬兒者，名多花子者。或有唱歌者曰：「吾此曲乃漢武鉤弋夫人常所唱者。」詞曰：「戴蟬兒，分明傳與君王語。建章殿裏未得歸，朱箔金缸雙鳳舞。」

名阿蘇兒者曰：「我憶得阿嬌深宮唱曰：『昔請馬相如，為作長門賦。徒使費千金，君王終不顧。』」歸舜歸舟，舟人云：「相失已二日矣。」〔《幽怪錄》〕

寶應中，有元無有春末獨行廣陵郊野，夜入路旁村舍，宿北軒下。忽聞西廊有人行聲，見四人出，衣冠各異，相與吟詠。一衣冠長人曰：「齊紈魯縞如霜雪，寥亮高聲為子發。」一黑衣短陋者曰：「家貧良會清夜時，熒煌燈燭我能持。」

一故敝黃衣者曰：「清冷之泉俟朝汲，長綆相牽長出入。」一黑衣冠身亦短陋者曰：「爨薪煮水常煎熬，充他口腹我為勞。」遲明方散。起而視之，乃有一杵、燭台、水桶、破鐺而已。〔《幽怪錄》〕

彭州天台禪院，前致仕焦將軍彥賓所創也。天台僧行燈掌之。刺史安思謙男守範與賓客游，聯句以紀其來。守範出首句曰：「偶到天台院，因逢物外僧。」

定武軍推官楊鼎夫繼曰：「忘機同一祖，出語離三乘。」前懷遠軍周述曰：「古德玄意遠，外窗虛景澄。」前眉州判官李仁肇尾聯曰：「片時松影下，聯續百千燈。」遂請閒僧教大師義西八分書於牌。翌日有貧子乞食於院，見而高聲讀之曰：「人道有初無尾，此則有尾無初。後五年首頷俱碎，不如尾句者乎？」院僧驅逐，貧子曳杖四顧曰：「此後僧不遠千里，即欲到來。」人以為狂言。果五年誅思謙，守範伏法，鼎夫暴亡，此則首頷俱碎之義也。行燈歸寂，寺僧蜀王盡遣出之。後住持院僧適自興元歸，則是不遠千里之義也。貧子之說，一無謬焉。楊鼎夫，成都人。嘗游青城山，過皂江，溺而又出，登岸，遽有老人以杖接引且笑曰：「原是鹽裏人，本非水中物。」旋失老人所在，因作詩以紀之曰：「青城山峭江水寒，欲渡當時值急湍。棹急狂風趨遠岸，舟逢怪石碎前灣。手攀弱杖倉皇處，命在洪濤頃刻間。今日深恩無以報，令人羞說雀銜環。」至成都，與知己言，竟莫究鹽裏人之義。後為居安思謙幕，判成都榷鹽院，感疾暴亡，以鹽裹其尸，歸於蜀。

〔《野人閒話》〕

海南城東有兩井，相去咫尺而異味，號雙井。井源出山源山石罅中。東坡酌水異之，曰：「吾尋白龍不見，今家此水乎？」同游怪問其故，曰：「白龍當為東坡出。」俄見其脊尾，如爛銀蛇狀忽水渾有氣浮水面，舉首如插玉箸，乃泳而去。餘至兩井，太守張子修。為造庵井上，號思遠，亭號酌。崖有怪樹，樹枝腋有詩曰：「岩泉未入井，蒙然冒沙石。泉嫩洄為靨，石老生罅隙。異哉寸波中，露此橫海脊。先生酌泉笑，泉香龍神蟄。舉首玉箸插，忽去銀釘擲。大身何時見，夭矯翔霹靂。誰言鵬背大，更覺宇宙窄。」字畫如顏書，無名銜日月。此詩氣格似東坡，而言泉嫩石老，似非東坡。又語散緩，疑學而為之也。龍為蛇形，小如玉箸。同上〔《冷齋夜話》〕

●卷四十九·鬼神門上

歷十三年，李道昌為姑蘇太守，忽一日城南虎丘山有鬼題二詩於石壁上，其一云：「青松多悲風，蕭蕭聲且哀。南山接幽壟，幽壟空崔嵬。白日徒昭昭，不照長夜台。雖知生者樂，魂魄安能回？況複人所親，慟哭心膽摧。慟哭複何言，哀哉複哀哉。」其二云：「神仙不可學，中化空游魂。白日非我朝，青松為我門，雖複隔幽壟，猶知念子孫。何以遣悲怨，萬物歸其根。寄語世上人，莫厭臨芳尊。

莊生問枯骨，生樂徒虛言。」其詞甚奇愴。道昌錄奏，准敕致祭，祭畢其詩乃滅。

後數日又隱出詩一首曰：「幽冥雖異路，平昔忝攻文。欲知高臥處，山北兩孤墳。」

尋於山後得兩墳極高廣，荊╄叢蔚，詢諸耆老，莫知何人所葬。至今存焉。〔《唐宋遺史》〕

許周士泊舟淮陰，醉題淮陰廟曰：「脫身仗劍歸明主，授鉞登壇是得人。千騎爭馳擒虎口，萬囊不斷堰龍津。拔旗破趙如摧朽，一鼓搶齊速若神。功業蓋時雖不賞，威名震主即危身。時來且佩三齊印，勢去翻輸一婦人。得意不思防後患，窮居何用結邊臣。名留青史成何事，血污西鐘幾掬塵。遂使後來征戰者，卻愁他日似將軍。」還舟方寐，夢介士擁見侯，侯曰：「足下詩固好，然未合於理也。

信去楚歸漢，起自行伍，高祖結壇授鉞，雖立功名，一旦自蘊忿躁之氣，外結邊臣，內謀大叛，死為萬世醜。吾今血食於此，亦出望外，而子之詩，重吾過焉。

儒無所守，將安用也？」〔《摭遺》〕

賈魏公尹京日，忽有人來展刺謁曰「前江南國主李煜」，相見則一清瘦道士爾。公曰：「太師已物故，何得及此？」曰：「某幼探釋氏未達，誤有所見，今為師子國王。偶思鐘山而來。」懷中取一詩授公，曰：「異國非所志，煩勞殊清閒。驚濤千萬里，無乃見鐘山」公讀之，隨身灰滅。

張孝和，關中人。淳化壬辰年游淮南，在壽春，與張李二生被酒及淮水唇，入就龍女祠，取桐葉寫詩兩句云：「我是夢中傳彩筆，欲書花葉寄朝雲。」投於帳中而去。一旦獨至其祠，忽簾中有婦人邀而置酒，贈孝和詩一絕曰：「落帆且泊小沙灘，霜月無波淮上寒。若向江湖得消息，為傳風水到長安。」孝和告去，行數十步，忽小女奴叫曰：「娘子令還桐葉，勿複置念。」孝和得之，回顧惟古祠敗舍而已。〔並《洞微志》〕

李向字溫叔，都官外郎之幼女也。八歲能詩，嘗作《榴花》一絕云：「烈火真紅輕皺面，晨霞碎剪貼枝條。金刀刺出猩猩血，濺落芳叢久不銷。」後適江夏人王常，同泛舟射利江湖間。婁徹為《江州清風亭記》，常方嘆美，向曰：「未之盡也。何不云好山淥水，萬里有盡處；清風明月，千古無老時！」一日舉其文於徹，徹卒用其言為破題。不久常死而向溺舟於三山磯下。後三日，尸忽出於水中，士人異之，為立廟。熙寧間都人張芝過廟作三絕焚於廟中，一云：「風軟潮生江水平，遙峰隱隱浸寒青。自從香骨沉波底，獨我為詩吊爾靈。」二云：「軋軋櫓聲離遠浦，蕭蕭帆影落寒濤。殷勤滴酒陳佳果，將此深心慰寂寥。」

三云：「江雨初晴遠岸低，心因啼鳥陡思歸。爾如會我題詩意，魂夢相求一處飛。」

既夜，一青衣召云：「娘子奉俟久矣。」芝曰：「娘子為誰？」青衣曰：「早來獻詩與誰耶？」芝乃悟。見一婦人謂芝曰：「早來佳章，欲托以夢寐，是或不真，不能盡所懷，故求面見。妾溺此時，水官令賦詩及校《九江會源錄》，一夕而畢；水官大悅，令江神出其尸顯其靈，今有祠在此，血食於人。謝子之詩，意所不敢當。」答以詩曰：「梅天半霽江水漲，水搖花影紅蕩漾。東風拋雨過江西，截江一瞬生銀浪。闃然不見鷗鷺飛，漁唱四沉煙瞑蕩。忽然晴霽碧虛闊，水色天光月下上。柳風和軟浪無聲，客櫓嘔軋中流鳴。兩岸沙頭拾翠女，嬉笑攜手相將行。秋入空江潦水靜，澄江一碧如寒鏡。遠帆滅沒入雲中，菱唱微茫晚風暝。西風脫木露三山，隱隱樵歸亂石間。霜猿哀落岩前月，杜宇枝間更啼血。蓬窗風緊客衣單，中夜危腸幾欲絕。我本名家閨中女，聘得良人共途路。相將雲水二十年，所得歡心亦無數。豈其天禍及一身，夫死身沉大江去。猛風吹雲無定蹤，盡日陰愁難得雨。秋高水冷白骨寒，孤兒稚女歸何處？因公遺我白玉篇，慰此窮泉生和煦。明朝仙舸宿何州，回首寒江煙雨暮。」芝見詩，嘆賞久之。又出白金二百星贈芝曰：「煩礱一石載妾前事，亦有奉報，如何？」芝受其金。進芝出幄，則已五鼓矣。芝後因循不能為立石，舟再過三山下，幾至傾覆，是夜又夢其女深詬，責之負其事。〔《翰府名談》〕

李群玉校書過二妃廟題詩曰：「小孤洲北浦雲邊，二女明妝共儼然。野廟向江春寂寂，古碑無字草芊芊。東風近墓吹芳芷，落日深山哭杜鵑。猶似含顰望巡狩，九嶷如黛隔湘川。」《題黃陵廟》詩曰：「黃陵廟前芳草春，黃陵女兒茜裙新。輕舟小楫唱歌去，水遠山長愁殺人。」又曰：「黃陵廟前春已空，子規啼血滴春風。不知精爽落何處，疑是行雲秋色中。」群玉自以第三篇春空便到秋色，踟躕欲改，二女俄出焉。群玉悉其所陳而題於後。涉重湖，至潯陽，太守段成式索為詩酒侶，具述其事。後二年而群玉逝。故哭李詩曰：「酒裏詩中三十年，縱橫唐突世喧喧。明時不作禰衡死，傲盡公卿歸九泉。」又曰：「曾說黃陵事，今為白日催。老無男女累，誰哭向泉台？」

虔州布衣賴仙芝言連州有黃損僕射，五代時人，僕射蓋仕南漢也。未老退歸，一日忽遁去莫知所在，子孫畫象事之。凡三十三年乃歸，坐阼階上呼家人，其子不在，孫出見之，索筆書壁上云：「一別人間歲月多，歸來人事已銷磨。惟有門前鑒池水，春風不改舊時波。」投筆而去不可留。子歸問其狀貌，云：「甚似影堂中人也。」連州相傳如此，其後頗有祿仕者。

艾子病熱稍昏，夢中神游陰府，見閻王升殿治事，有數鬼招一人至，一吏前白曰：「此人在世惟務持人陰事，思於財物。雖無過者必巧造端以誘陷之，然後摘抉。准法合以五百億萬斤柴於鑊湯中煮之。」王曰：「可令赴獄。」有一牛頭摔執之而去。其人私謂牛頭曰：「君何人？」曰：「吾鑊湯獄主，獄之事皆吾主之。」其人又曰：「既為獄主，固首主也。而豹皮衣昆若是弊？」鬼曰：「冥中無此皮，若陽人焚化方得。吾名不顯於人間，故無焚貺者。」其人又曰：「某之外氏，獵徒也，家常有此皮。若蒙主見憫，少減柴數，得還，即焚化十皮為獄主作衣昆。」其鬼喜曰：「為汝去億萬二字以敗其徒，則汝得速還，兼免沸煮之苦。」

二三人於是又入鑊煮之。其牛頭者時來相問。小鬼見如此必欲庇之，亦不敢令火熾，遂報柴足。既出鑊束帶將行，牛頭曰：「勿忘皮也。」其人乃明顧曰：「有詩一首奉贈。」云：「牛頭獄主要知聞，權在閻王不在君。減刻官柴猶自可，更求枉法豹皮衣昆：」牛頭大怒，叉入鑊湯，益薪煮之。艾子既寤，語於徒曰：「須信口是禍之門。」〔並《百斛明珠》〕

周祖起於鄴。範魯公遁跡民間，執紙扇，偶題云：「大熱去酷吏，清風來故人。」坐茶肆中，忽一形貌怪陋者前揖之曰：「相公，相公，勿慮，勿慮。」揮其扇曰：「輕重無准，吏得舞文，何止大熱耶？公當深究獄弊。」持扇急去。公惘然，後至一廟，見一土木短鬼手中持其扇，乃茶肆中見者。未幾，周祖果得公於民間，遂大用焉。公憶陋鬼之言，首議刑典，疏曰：先王所恤，莫重於刑。今繁苛失中，輕重無准，民罹橫刑，吏得舞法。」周祖從其言，命公與知雜張等刊定，五年書成，目曰《刊統》。〔《玉壺清話》〕

●卷五十·鬼神門下

餘與魯直壽朋天啟會於伯時齋看詩卷，皆仙鬼作或夢中所作也。又記《太平廣記》中有人為鬼物所引入墟墓，皆華屋洞戶。忽為劫墓者所驚出，遂失所見，但云：「芫花半落，松風晚清。」吾每愛此兩句，故附之書末。〔《東坡題跋》卷三〕

王著，洛陽人也。七歲能屬文，十四進士及第。初依師冤句縣張嘏東京應舉，久不知消息。賃居相國寺東，因出通衢，忽遇張嘏，遂邀茶肆敘闊，雲子《蝴蝶詩》最嘉，云：「今夜君棲芳草裏，為傳消息到王孫。」嘏無言，忽然不見。著驚問鄉人，云卒已半年。著自及第便歷華省，至翰林學士。只及中年而終。〔《郡閣雅談》〕

西川宰相高駢版築羅城日，有守禦指揮使姜知古分得西南趙波塊，即趙畚相公墳也。知古號令候曉開之。是夜有人黃衣束帶瘦骨長身卓立於知古前曰：「趙相公使上書。」知古驚，覽書末後有詩一首，頃之鬼不見。詩云，「我昔勝君昔，君今勝我今。人生一世第，何用苦相侵。」〔《鑒戒錄》卷一〕

保大中，廣陵理城隍，因及古塚，得石志一所云：「日為箭兮月為弓，四時射人兮無窮。但得天將明月化，不覺人隨流水空。山川秀兮碧穹窿，崇夫人墓兮直其中。猿啼烏嘯煙蒙蒙。千年萬年松柏風。」或云李白詞。〔《南唐近事》〕

甘露寺僧話，吳王收得浙右之明年夏，中夜月瑩無雲，長江如晝，有僧持課。

俄數人自西軒領僕廝輩挈酒上江亭，坐定，命酒羅列果肴。竊窺之，思中夜禁行，從何而至，必是幽虛。於窗隙俯伏伺之。東向一人衣南朝衣，西向一人北虜衣，北向一人衣縫掖衣，指南向者設禮而坐。南向一人衣朱衣霜簡，清瘦多髯。飛杯之次，東向者曰：「今日恣縱江南之游，皆不乏風流矣。僕嘗記公云：『何人種得西施花，千古春風開不盡。』可謂越古超今矣。」酒至西虜服曰：「各述曩日臨危一言以代絲竹，自吟自送可乎？」眾曰：「可。」虜服乃執杯而言曰，「趙壹能為賦，鄒陽解獻書。可惜西川水，不救轍中魚。」次至縫掖舉白而歌曰：「偉哉橫海鱗，壯矣垂天翼。一旦失風水，翻為螻蟻食。」巡至東向云：「功遂侔昔人，保退無智力。既涉太行險，茲路信難陟。」次至朱衣乃高吟曰：「握裏龍蛇紙上彎，逡巡千幅不將難。顧云已往羅隱耄，更有何人逞筆端！」吟罷，東樓晨鐘遽鳴，僧戶軋然而啟，忽爾而散。〔《桂苑叢談》〕

秦太虛言寶應民有嫁娶會客者，有客徑起出門，若醉甚將赴水者，人急持之。

客曰：「有婦人以詩招我，其詞云：「長橋直下有蘭舟，破月衝煙任意游。金玉滿堂何所用，爭如年少去來休！」倉皇就之，不知其為水也。」然客亦無他。夜會說鬼與參寥，參寥舉此，聊為記之。〔《東坡詩話》〕

唐丞相馬植弟固，武威太守，固弟西河太守。二弟聞植罷安南都護又除黔南，不得意。維舟峽中古寺前，夜月如晝，見白衣人緩步堤上吟曰：「截竹為筒作笛吹，鳳凰池上風凰飛。勞公更向黔南去，即是陶鈞萬類時。」歷歷可聽。遣人尋訪已失之。後黔南去，再入為大理卿，遷刑部侍郎，判鹽鐵，遂大拜。〔《本事詩征異》〕

大歷元年，元載因早朝有人獻詩，載令左右收之，候入中書看，其人曰：「若不能讀，請自誦一篇。」曰：「城東城西舊行處，城裏花飛柳如絮。海燕銜泥欲下來，屋裡無人卻飛去。」吟畢不見，乃知其非人也。載後敗，家破，妻被戮。〔《玄怪錄》〕

馮翊夏陽縣據大河，有冀河清澈可鑒。大和中，縣尉趙生一夕與同輩聯步望月於冀泉上。忽有人貌甚黑，綠袍，自泉中出，徐吟曰：「夜月明皎皎，綠波空悠悠。」生且驚其水溺。明日生再游冀水，見廟中土偶人被綠袍，視之，其貌乃昨日吟詩人也。

元和中，有陸橋家於丹陽，居有池塘亭榭，一夕有人叩門，急視，見一人儀狀秀逸，自稱曰沈約：「聞公雅好詩，故來奉謁。」既而呼左右曰：「召青箱來。」

有一兒年可十歲。約曰：「此吾子也，欲使紹吾學，故名青箱。然亦能詩，從吾與範僕射過台城曾作《感舊》詩。」令諷之。曰：「六代舊山川，興王幾百年。

繁華今寂寞，朝市昔喧闐。夜月琉璃水，春風柳絮天。傷時為懷古，垂淚國門前。」

忽不見。〔《宣室志》卷四〕

唐燕士，晉昌人，隱於九華。晚步山下，見一白衣少年閒步自若曰：「澗水潺聲不絕，溪壟茫茫野花發。自來自去人不知，歸時長對空山月。」歸問里人，曰：「是吳氏子，善詩，卒僅數年矣。」〔《宣室民》卷六〕

錢起寓宿驛舍，聞窗外有人曰：「曲終人不見，江上數峰青。」起怪之。十年後就試，座主李時試《湘靈鼓瑟詩》，落句意久不屬，遂以此一聯續之，乃中魁選。詩全篇云：「善鼓雲和瑟，常聞帝子靈，馮夷空自舞，楚客不堪聽。雅調淒金石，清音發杳冥。蒼梧來慕怨，白芷動芳馨。流水傳湘蒲，悲風過洞庭。曲終人不見，江上數峰青。」〔《古今詩話》〕

劉山甫隨侍官於嶺外，北歸泊舟洞庭，登岸見有北方毗沙門天王廟祠，因謁之。見廟宇頹圯，乃題云，「壞牆風雨幾經春，草色盈庭一座塵。自是神通無感應，盛衰何得卻由人。」是夜夢神責曰：「我，南嶽神也，汝何相侮！」俄而風濤大作，舟幾覆。悔謝徹去詩牌乃止。〔《古今詩話》〕

長安中秋望夜有人聞鬼吟曰：「六街鼓歇行人絕，九衢茫茫空有月。」又聞有和者云：「九衢生，何勞勞，長安土盡槐根高。」俗云務本西門是鬼市，或風雨暝晦，皆聞其喧聚之聲。〔《南部新書》〕

開元中，有幽州衙校姓張，妻孔氏生五子而卒。後娶李氏，妒悍狠戾，虐遇五子，鞭捶不堪其苦，哭於孔氏之墳。母忽於塚中出，撫其子悲慟久之，因以白布巾題詩贈張曰：「不分成故人，泣涕每盈巾。死生今有隔，相見永無因。盒裏殘妝粉，留將與後人。黃泉無用處，浪作塚中塵。有意憐男女，無情亦任君。欲知腸斷處，明月照孤墳。」五子得詩以呈其父。其父訴於連帥，連帥上聞，李氏流嶺南。〔《本事詩征異》〕

建隆初，有人行於巴峽，夜泊舟於江。忽有人諷詠曰：「秋徑填黃葉，懸崖露草根。猿聲一叫斷，客旅數重魂。」其音苦切激昂而悲，如是通宵，凡吟百遍。初疑舟行秀士也。及曉訪之，其所泊岸殊無舟舸，但空山邃林，溪谷絕幽爾。

沿岸尋訪，數處有二腳跡長二尺許。〔《措紳脞說》〕

荊南複州門街東有劉氏舊宅，宇舍橫斷敝壞，鮮有人居。梁太保震有遠房弟伯升秀才請居之，貴其幽致而肄業。既憩馭月餘，晨夕甚安。一日晝寢夢魘，久之方寤。乃曰：適夢一女子，綠裙紅袖，自東街而來，泣而呼曰：『聽妾幽恨之句。』」詩曰：「卜得上峽日，秋江風浪多。巴陵一夜雨，腸斷《木蘭歌》。」

梁因稱嘆而覺，竟無他說。〔《脞說後集》〕

鬼仙詩曰：「仙人未必便仙去，還在人間人不知。手把白須從兩鹿，相逢卻問姓名誰。」又云：「江上檣竿一百尺，山中樓台十二重。山僧樓上望江上，指點檣竿笑殺儂。」又云：「爺娘送我青楓根，不記青楓幾回落。當時手刺身上衣，今日為灰不堪著。」又曰：「酒盡君莫沽，壺傾我當發。城市多囂塵，還山弄明月。」又云：「浦口潮來初渺漫，蓮舟溶漾採花灘。芳心不愜空歸去，會得潮平更折看。」又曰：「忽然湖上片雲飛，不覺舟中雨濺衣。折得荷花渾忘卻，空將荷葉蓋頭歸。」又曰：「寒花白露裏，亂山明月中。是夕苦吟罷，寒燭與君同。」

黃魯直登荊州亭，柱間有詞曰：「簾卷曲欄獨倚，銀屏暮天無際。淚眼不曾晴，家在吳頭楚尾。數點雪花亂委，撲漉沙鷗驚起。詩句欲成時，沒入蒼煙叢里。」

魯直曰：「似為予發。筆勢類女子，又有『淚眼不曾晴』句，即鬼也。」是夕有女子絕艷。見夢於魯直曰：「我家豫章，附舟墮水死於此，登亭感而作，不意公能辨之。」魯直覺曰：「此必展小龍女事。」〔同前〔《冷齋夜話》〕

●卷五十·佞媚門

陳太師任西川，有愛姬徐氏，郫城令之女也。令欲求彭牧，以紅絹數寸作二十八字遣其妻私示其女曰：「深宮富貴事風流，莫忘生身老骨頭。因與太師歡笑處，為吾方便覓彭州。」人皆鄙之。〔《鑒戒錄》〕

短李鎮揚州，請章孝標賦《春雪》。孝標作詩曰：「六出花飛處處飄，粘窗拂砌上寒條。朱門到曉難盈尺，盡是三軍喜氣消。」〔《摭言》卷十三〕

唐李嶠少負才華，參知政事，封鄭國公。長壽中，則天鑄八棱銅柱題曰「大周萬國述德天樞」，紀革命之功，貶皇家之德。天柱下置鐵山翁，師子琪磷圍繞。

武三思為文，朝士獻詩，不可勝紀。惟嶠詩冠絕當時，曰：「轍跡光西崦，勛庸紀北燕。如何萬國會，諷德九門前。灼灼臨黃道，迢迢入紫煙。仙盤正下露，高柱欲乘天。山類叢雲起，珠疑大火懸。聲流塵作劫，業固海成田。聖澤傾堯酒，薰風入舜弦。忻逢下生日，還遇上皇年。」後憲司發附會韋庶人，左授滁州別駕。

〔《大唐新語》〕

●卷五十·琢句門

唐僧多佳句，其琢句法，比物以意而不指言一物，謂之象外句。如無可上人詩曰：「聽雨寒更盡，開門落葉深。」是落葉比雨聲也。又曰：「微陽下喬木，遠燒入秋山。」是微陽比遠燒也。用事琢句妙在言其用而不言其名耳。此法唯荊公山谷東坡知之。荊公曰：「含風鴨綠鱗鱗起，弄日鵝黃裊裊垂。」此言水柳之用而不言水柳之名。坡別子由曰：「猶勝相逢不相識，形容變盡語音存。」此用事而不言其名。山谷日：「管城子無食肉相，孔方兄有絕交書。」又曰：「語言少異無阿堵，冰雪相看有此君。」又曰：「眼看人情如格五，心知吐事等朝三。」

格五是蹙融法也。《後漢注》云：「常置人於險處。」然句中眼者，世尤不能解。

王荊公欲新政，作《雪詩》曰：「勢合便疑包地盡，功成終欲放春回。農家不念豐年瑞，只欲青雲萬里開。」

韓魏公罷政判北京，作《園中行》詩曰：「風定曉枝蝴蝶亂，雨勻春圃桔槔閒。」意趣所至，多見於嗜好。

歐陽文忠公喜士為天下第一，好誦孔北海「座上客長滿，尊中酒不空」之句。

範文正公清嚴而喜論兵，好誦，兵衛森畫戟，燕寢凝清香」之句。李師中送唐介滴官詩曰：「去國一身輕似葉，高名千古重如山。並游英俊顏何厚，已死奸諛骨尚寒。」已而聞介趁月首上任，大悔，乃以書索詩。唐公笑曰：「吾正不用此無對屬落韻詩。」送還。李乃悟「一身」「千古」非協對，與荊公措意異矣。

東坡《游羅浮》詩曰：「潛鱗有飢蛟，掉尾取渴虎。我來方醉後，濯足聊戲侮。」想見海上超放之類。然蛟疑不能掉尾，雪裏芭蕉也。

王榮老渡觀江，風作不得濟。父老曰：「公篋中蓄奇物，此江神極靈，獻之當得濟。」榮老有玉麈尾、端石硯、宣包幛，獻之皆不驗。有魯直草書扇頭子題韋應物詩曰：「獨憐幽草澗邊生，上有黃鸝深樹鳴。春潮帶雨晚來急，野渡無人舟自橫。」取視惝恍之勢曰：「我猶不識，鬼識之乎？」持以獻之，香火未收，天水相照如鏡，南風徐來，帆一飽而濟。餘謂神必元仙客，不然何嗜之深也？

李白詩曰：「昔日芙蓉花，今為斷腸草。以色事他人，能得幾時好？」陶宏景仙方注曰：斷腸草不可食，其花美好，名芙蓉花。

柳子厚詩曰：「漁翁夜傍西岩宿，曉汲清湘然楚竹。煙消日出不見人，Ы乃一聲山水綠。回看天際下中流，岩上無心雲相逐。」東坡評詩云：「以奇趣為宗，反常合道為趣。熟味之此詩有奇趣。其尾兩句雖不必亦可。」效乃，三老相呼聲相應也。〔並《冷齋夜話》〕

杜牧《華清宮》詩云：「長安西望繡成堆，山頂千門次第開。一騎紅塵妃子笑，無人知道荔支來。」尤膾炙人口。據《唐紀》明皇常以十月幸驪山，至春即還宮。是未嘗六月在驪山也。然荔枝盛暑方熟，詞意雖美而失事實。〔《遁齋閒鑒》〕

唐人《題西山寺》云：「幾夜礙新月，半江無夕陽。」或謂冠絕古今，以其盡得西山之景趣也。金山寺題者甚多，而絕少佳句，惟「樹影中流見，鐘聲兩岸聞」，又「天多剩得月，地少不生塵」，最為人傳誦，要亦未為至工。若用於落星寺有何不可乎？熙寧中，介甫有句云：「天末海門橫北固，煙中沙岸似西興。」

尤為中的。〔《遁齋閒覽》〕

山谷寄傲山林而不忘江湖。作詩曰：「九陌黃塵烏帽底，五湖春水白鷗前。」

又云：「九衢塵土烏靴底，相見滄洲白鳥雙。」又曰：「夢作白鷗去，江湖水拍天。」演雅曰：「江南春水碧於天，中有白鷗閒似我。」

荊公曰：「剛輩詩云，『風定花猶落』，靜中見動意：『鳥鳴山更幽』，動中見靜意。」山谷曰：「此老論詩不失解經旨趣，亦可怪。」唐詩曰：「海日生殘夜，「江春入暮年。」置早意於殘晚中。有曰：「驚蟬移別柳，鬥雀墮閒庭。」

置靜意於喧動中。東坡作《眉子研詩》略曰：「君不見，長安畫手開十眉，橫雲卻月爭新奇。游人指點小顰處，中有漁陽胡馬嘶。」用此微意。」

集句詩，山谷謂之百家衣體，其法貴拙速而不貴巧遲。如前輩曰：「晴湖勝鏡碧，衷柳似金黃。」又曰：「坐持閒景象，摩捋白髭須。」又曰：「古瓦磨為硯，閒砧坐當床。」人以為巧，然疲費精力，積日月而後成，不足貴也。

荊公宿金山寺，一夕而成集句妙絕，如「天多剩得月，月落聞津鼓」；又曰「乃知象教力，但度無所苦」之類，如生成也。

山谷賦《快軒詩》，點筆就，其略曰：「吟詩作賦北窗裏，萬言不及一杯水。

願得青天化作一張紙。」想見高韻，筆端三昧，游戲自在也。

詩到李義山，謂之文章一厄，以其用事僻澀。荊公或喜之，而字字有根蒂。

如《雪詩》：「借問火城將策探，何如雲屋聽窗知！」又曰：「未愛京師傳谷口，便知鄉里勝壺頭。」其用事琢句，前輩無犯者。

老杜詩曰：「白鷗沒浩蕩，萬里誰能馴？」今誤作「波浩蕩」，非惟無氣味，亦閒置波字。舒王曰：「道人北山來，問松我東岡。舉手指屋角，云今如許長。」

今誤曰，問松栽東岡」，與，「波浩蕩」當並案。並〔《嶺齋夜話》〕

林逋詩云：「草泥行郭索，雲木叫鉤。」鉤格磔，謂鷓鴣聲也。詩話、《筆談》皆美其善對。然鷓鴣未嘗棲木而鳴，惟低飛草中。及孫莘老作《荔支十絕》云：「兒童竊食亦不禁，格磔山禽滿院飛。」蓋言荔支未經人摘，百禽不敢近；或已經摘，禽鳥蜂蟻，競來食之。或謂鷓鴣既不能登木，又非庭院之禽，性又不嗜荔支，夏月即非膀鴣之時，語意雖工，亦詩之病。〔《遁齋閒覽》〕





















